Het vijfde zegel
Simon Vestdijk

bron
Simon Vestdijk, Het vijfde zegel. Nijgh & Van Ditmar, Rotterdam 1969 (8ste druk)

Zie voor verantwoording: http://www.dbnl.org/tekst/vest002vijf04_01/colofon.php

Let op: werken die korter dan 140 jaar geleden verschenen zijn, kunnen auteursrechtelijk beschermd
zijn.

5

Personen

*

*

*
*

*
*

*
*
*
*

ANTONIO DE HERREZUELA, baccalaureus in het kanonieke recht ketters
LEONOR ALVAREZ DE CISNEROS, zijn vrouw ketters
CARLOS DE SESO ketters
JUAN SANCHEZ ketters
AGUSTIN DE CAZALLA, Augustijn ketters
FERNANDO RAMON ALVAREZ DE CISNEROS, lid van de Cortes, bloedverwant
van Leonor
MELCHIOR CANO, Dominicaan, hoogleraar
PHILIPS DE TWEEDE, koning van Spanje
ANNA DE MENDOZA Y LA CERDA, prinses d'Eboli
ANTONIO PEREZ, een landverrader
DOMINICO THEOTOCÓPULI, bijgenaamd El Greco, Grieks schilder
DIEGO MACIAS, bediende van El Greco
POMPEO LEONI, Italiaans beeldhouwer
FEDERICO ZUCCARO Italiaanse schilders in he Escorial
ROMULO CINCINNATO Italiaanse schilders in he Escorial
‘DON FADRIQUE’ hovelingen
‘DON JAYME’ hovelingen
MIGUEL D'ANTONA, een hofnar
DIEGO DE CHAVES, Dominicaan, biechtvader des konings
FRANCISCO ESQUERRER, Franciscaan
GERÓNIMA DE LAS CUEVAS, onwettige vrouw van El Greco
JORGE MANUEL THEOTOCÓPULI, hun zoontje
PABLO DE FEZ, Moors jongetje, opgevoed bij El Greco
MANUSSO THEOTOCÓPULI, philosoof, oom van El Greco
JUAN DE LAS CUEVAS, zijdewever, broer van Gerónima
EUFROSINA DE LAS CUEVAS, hun tante
FRANCESCO PREBOSTE, schilder en factotum van El Greco
MARTIN DE AYALA, graaf van Fuensalida, regidor van Toledo
PEDRO MOYA DE CONTRERAS, inquisiteur
ALEJANDRO SÉNSINO, schilder, later beambte bij de Inquisitie
ANTONIO COVARRUBIAS, kanunnik van het Toledaanse domkapittel
LUIS DE CASTILLA, rechter in Cuenca
LUCAS DE ALLENDE, Dominicaan
MARKIES DE VILLENA, huisheer van El Greco
MIGUEL CARCANDIL, Joods edelsmid Grieken
DIOGENES PASOMONLIO, geneesheer Grieken
LUIS DE VELASCO Toledaanse schilders
BLAS DEL PRADO Toledaanse schilders
LUIS DE CARVAJAL Toledaanse schilders

Simon Vestdijk, Het vijfde zegel

6
LUIS TRISTAN leerlingen van El Greco
DIEGO DE ASTOR leerlingen van El Greco
* ALONSO ERCILLA Y ZUñNIGA dichters
LUIS DE GÓNGORA Y ARGOTE dichters
* IñEZ DE TORRES, een courtisane, maîtresse van Martin de Ayala
MARIA DE LA VISITACIÓN, een wonderdoenster
MIGUEL bedienden bij El Greco
ROSITA bedienden bij El Greco
BARBARA bedienden bij El Greco
EUSEBIO DE VILLAROJA, Augustijn
ANDRÉS NUñNEZ, pastoor van de kerk van Santo Tomé
JUAN LOPEZ, alcalde
BALTHAZAR, een bedelaar
ISIDRO DE LA BARRA, een idioot
RODRIGO DE GRIS, Franciscaan
JULIO CLOVIO, miniaturist van Griekse afkomst
ALEXANDRA CLOVIO, zijn dochter
BENEDETTO BECCADELLI, prelaat van de Romeinse kerk
IñIGO DE CAZARES, gardiaan van het klooster van San Juan de los Reyes
ANTONIO SILVESTRE DE PRIEGO Y CABREJAS, Dominicaan, fiscaal bij de
Inquisitie
JUAN DE MARIANA, Jezuïet, historicus
Acht Aragonese soldaten, drie Portugese Jezuïeten, een mayordome, etc.

De personen zijn opgegeven in de volgorde waarin zij voor het eerst optreden, resp.
waarin hun naam voor het eerst genoemd wordt. Aan de namen der belangrijkste
figuren is een sterretje toegevoegd.

Simon Vestdijk, Het vijfde zegel

7
aant.

Voorspel
Valladolid, 24 Juni 1559
Niet hun innerlijke radeloosheid, hun angst of de tweestrijd van hun geweten, neen,
de geur der corozas was het veeleer, die hun op hun tocht langs het tierende en
deinende volk de fataalste bedwelming aandeed. Deze kegelvormige, met duivels
en puntige vlammen beschilderde schandmutsen stonken naar lijm, ontzenuwender
dan de graflucht van vochtige gevangenissen, te meer waar carnavalsherinneringen
er zich in moesten mengen, ten minste bij Juan Sanchez, de jongste van de vier.
Carnaval óók de gele boetepijen, de sanbenitos, voorzien van diezelfde vlammen en
duivels weer, - bij de penitenten van rode Sint Andrieskruisen, voor en achter, - en
de kleine, groene kruisen die men de veroordeelden door de handboeien had gestoken.
Carnaval evenwel níet de mordaza, de prop in de mond, die van verharde ketters
stille, verzadigde pythons maakte: hen verhinderen moest de omstanders toe te spreken
met hun goddeloze of opruiende getuigenis! Dit eindeloos, roerloos kauwen werd
aangetroffen bij de baccalaureus in het kanonieke recht Antonio de Herrezuela, telg
van een der oudste geslachten uit Valladolid, en gehuwd met de zeer jonge Leonor
Alvarez de Cisneros, die tussen de andere penitenten ver voor hem uit liep in de stoet
en die hij niet meer kennen wilde, zomede bij de kleine Italiaan Carlos de Seso, die
de ziel was geweest van de geheime ketterse conventikels in Valladolid en Sevilla.
Omdat hij, naar men algemeen aannam, wel het eerst murw zou worden en intijds
afzweren, was Juan Sanchez er vrij van evenals de ziekelijke en vervallen Padre
Agustin de Cazalla, de voormalige hofprediker van Karel de Vijfde. Tot aan het
moment van zijn ontwijding mocht hij het zwart Augustijnenhabijt nog dragen, en
de honende uitroepen van het volk verschoonden de priester méér dan zijn drie
geestverwanten.
Het carnaval werd voortgezet. Krijsend wezen de omstanders elkaar de nummers
aan, liepen stegen om, om er opnieuw bij te kunnen zijn. Daar waren de kisten met
beenderen van ketters, gestorven tijdens het onderzoek; voorname edelen droegen
ze op hun schouders, begerig om door de koning opgemerkt te zullen worden, in hun
oog de bittere ijverzucht, de strijd om de voorrang, die reeds zo menige auto de fe
met kinnebakslagen had verstoord. Daar waren, vlak voor de inquisitieambtenaren
op hun versierde muilezels, de effigies van ontvluchte en bij verstek veroordeelde
ketters wier schaduw verbrand moest: drie poppen op stokken in Joodse doodskleren,
een enkele verkleinde monnik, acht Spanjaarden op stokken; de dragers bleven
ernstig, het volk bleef ernstig, waar zij voorbijtrokken, nijgend als marionetten.
Carnaval dit alles. Car-

Simon Vestdijk, Het vijfde zegel

8
aant.

naval evenwel níet de steen, die Carlos de Seso bijna trof uit een van de vensters,
half vallend, half geworpen, opmerkelijk groot en kantig, herhaaldelijk opspringend
van de keien. In een opwelling van geloofsijver moest het geschied zijn; ieder
eigengerechtigd optreden immers, het was de bevolking reeds weken lang ingeprent,
zou streng gestraft worden op deze eerste auto de fe voor de jonge koning; men was
geen vijf minuten van de plaza vandaan, waar hij wachten zou op het berouw. Maar
misschien werd die steen gegooid, omdat het berouw niet spoedig genoeg kwam bij
Herrezuela, Sanchez, de Cazalla en Carlos de Seso, die evenals de anderen naar
boven had gekeken, met een wat uitgestreken, bestudeerd dwepend gezicht tussen
hoge, verdraaide schouders, bespottelijk onder zijn kartonnen mijter die scheef was
gaan staan. De Cazalla sleepte zich somber voort zonder verder acht te slaan op het
incident dat de menigte deed joelen. En ook Herrezuela liep al weer stram rechtop;
tussen lijm en kauwdoek kwam zijn fronsend voorhoofd ver naar voren, alsof het als
afzonderlijk offer door de straten werd geleid. Reeds was de steen tot rust gekomen
na zijn grillige sprongen, reeds drongen handlangers van de alguacil het huis binnen
waaruit gegooid was, toen Juan Sanchez aan zijn boeien schudde en duidelijk begon
te glimlachen. Zijn mooie open jongensmond droeg een uitdrukking van genoeglijke
verwondering. Zodra hij zijn stem verhief, boven het gejoel en het verre tromgeroffel
- en het koor der knapen met hun ‘ora pro illis’, schoten de twee Dominicaner
monniken, in wier midden hij liep, begerig toe om het berouw in ontvangst te nemen.
Men had hierop gerekend. Hij was de jongste en de onontwikkeldste van de
twee-en-veertig. Op hem zou de Cazalla volgen! Maar zo gauw konden ze niet bij
hem zijn, of hij schudde nog eens aan zijn boeien, - in de kiem gesmoorde gebaren,
- en riep met zeer luide stem, daarbij de blik beurtelings vestigend op Herrezuela en
de Seso vóór hem:
‘Ik zeg ulieden, dat zo dezen zwijgen, de stenen haast roepen zullen...’
Het was Lucas. Er viel over te twisten, of het citaat op zijn plaats was na die worp;
blijkbaar was het van te voren overwogen. Kreten stegen op. Het volk begreep bijna
even vlug als de Dominicanen, die teleurgesteld terugdeinsden en naar achteren
wenkten. Soldaten gaven elkaar de hand om de razende menigte in toom te houden,
een moord uit fanatisme was snel geschied op een ketter van dusdanige verstoktheid.
Maar Juan Sanchez had niet Lucas uit het hoofd geleerd, uit zijn kleine, in de
gevangenis binnengesmokkelde Spaanse bijbel, doch Mattheus 10. Familiares van
de Inquisitie kwamen toesnellen, met drie mordazas tegelijk, bengelend aan leren
riempjes, witte snelle moordenaarsdingen.
‘Ik zend u als schapen in het midden der wolven: zijt dan voorzichtig gelijk de
slangen, en oprecht gelijk de duiven!’ riep Juan Sanchez, die iets achterover liep,
tevreden, bijna animaal glimlachend, als een jonge Andalusische

Simon Vestdijk, Het vijfde zegel

9
aant.

arriero achter zijn muilezels, die nu op gang kwamen, het speeksel, teken dat hij
niet bang kon zijn, glinsterend op zijn witte tanden, ‘maar wacht u voor de mensen,
want zij zullen u overleveren...’
Haastige instructies werden doorgegeven, het was of er eerst nog verhandeld moest
worden over Juan Sanchez. Een kosterachtig mannetje met afstaande oren, het metalen
kruis op de borst, de kin desperaat naar voren geschoven, reikte een mordaza naar
helpers links en rechts, terwijl de stoet steeds maar verder ging, langzaam, slenterend
haast.
‘Satan! Hoerenzoon! Cara de hereje! Sla dood!’
Juan Sanchez schudde glimlachend het hoofd, omvatte met zijn grote, bruine ogen
nog eens zijn beide voormannen, en ging door met Mattheus. Hij voelde, dat
Herrezuela en de Seso gelukkig waren met zijn citaat, al keken ze niet achterom. Hij
voelde, dat hij, eertijds de minste, nu plotseling de eerste was geworden in het
conventikel van edelen en geleerden, die bijna allen verloochend hadden en verraden,
in jammerlijke angst. En zo was het. In deze eenvoudige van geest werd Carlos de
Seso beloond voor jaren zendingsarbeid; het zaad der martelaren droeg vrucht in het
volk; zo moest het. En Herrezuela, terwijl hij naar die stem achter zich luisterde,
dacht voor het eerst niet meer aan zijn jonge vrouw die afgezworen had, en aan zijn
driejarig zoontje, dat misschien onteerd zou zijn voor zijn gehele verdere leven, doch
aan de brandstapel als iets schoons om te lijden met zulke metgezellen, dit
driemanschap...
‘En vreest niet voor degenen die het lichaam doden, en de ziel niet kunnen doden;
maar vreest veel meer...’
In de algemene verwarring, opgewekt door het in elkaar zakken van de Cazalla,
kwam de mordaza harder aan dan men bedoeld had. De prop kostte Juan Sanchez
een tand en een tand door zijn tong. Het bloed uitspuwen kon hij niet meer. Hij was
stil, en de trom van de Zarza, de hellebaardiers der Inquisitie, die de processie
openden, onderstreepte die stilte met een heftig crescendo, dat snel verminderde, nu
zij de plaza betraden, een wijde, kantelige ruimte in de zon, met vaag zich aftekenende
houten tribunes. Geperst door de nauwe doorgang, waar twee onrustig gebeeldhouwde
erkers elkaar boven de hoofden naderden, boog de stoet naar links. Men rekte de
halzen. Tussen andere voorname figuren, heel ver, wilde ieder de koning reeds
herkennen. El Rey Nuestro Señor, El Rey Don Felipe, de jonge, vrome koning, die
gestreeld zou zijn door deze, op drie na de laatst mogelijke (niet later dan het vonnis
was voorgelezen!) triomf van het geloof, daar waar de brandstapel, klokspijs voor
het gepeupel, geen triomf meer zijn kon voor deze verfijnde, die het aanvaarden van
dogmata stelde boven geroosterd bloed. Want het was níet waar wat iedereen gedacht
had: dat de Cazalla door een lichamelijke onpasselijkheid was neergestort. Zwaar
hing hij tussen de Dominicanen, die hem liefderijk omarmden en toespraken, na zijn
gefluisterd: ‘Peccavi, broeders...’

Simon Vestdijk, Het vijfde zegel

10
aant.

En het volk, opgevoed in duizend dingen van dit slag, begreep de draagwijdte hiervan
al weer even snel als de geleerde monniken. Tientallen omstanders bekruisigden
zich, vochtige ogen werden ten hemel geslagen, met dankgebeden knielde een oude
vrouw terneer. De priester, vertegenwoordiger Gods op aarde, teruggekeerd van
dwalingen, had herroepen.
In handen van de groot-inquisiteur Fernando de Valdés, aartsbisschop van Sevilla,
legde de koning bij het altaar de eed af. Wierookwolken en de vuurtongen op de gele
rouwkaarsen waren enkele seconden lang het enige wat daar bewoog; het door de
koning ontblote zwaard trilde niet, zijn gezicht leek van was. De violette gedaante
trad terug, het overgeworpen mishemd fladderend om hem heen, en het ‘amen’ van
het volk, dat na de holle, verwaaiende klank van een oproep de eed van de vier zijden
der plaza dof murmelend ondersteunde, werd gevolgd door de frenetieke kreet: ‘Viva
El Rey!’ Deze kreet steeg op over kruisen en hellebaarden, over het groene kruis op
het altaar, waar Dominicanen het de gehele nacht hadden bewaakt, en over het zwart
omhulde rouwkruis, en over de schandmijters en groene kruisen der veroordeelden,
die het hoogst zaten op de tribune, en dan langs de balkons met de overhangende
reposteros, waarboven edelvrouwen en burgeressen haar zwarte waaiers bewogen,
en dan weer concentrisch teruggekaatst naar de onmerkbaar dankende figuur met de
keten van het Gulden Vlies op de borst, die blootshoofds, blondharig, in donker
fluweel gehuld, onder de peristyle van het stadhuis stond, vlak voor het midden der
balustrade, waarop de roodgele vlag en de rode kruisbanier der Inquisitie wapperden.
Nu week hij achteruit, en zette zich op enige afstand voor het gevolg. Tussen andere
rijksgroten trokken de algemene aandacht Ruy Gomez, de prins van Eboli, en zijn
jonge gemalin, Anna de Mendoza y la Cerda, dochter van de onderkoning van Peru,
die Philips zelf aan de veel oudere gunsteling had uitgehuwelijkt. Voor het stadhuis
verrezen aan weerskanten van het altaar de twee grote tribunes, links van de koning
die voor de beschuldigden, rechts die voor de inquisiteurs, waaronder zich een
afgeschoten ruimte bevond voor verversingen en urgente beraadslagingen. Agustin
de Cazalla, een gebroken man, doch met een gelukzalige glimlach om de lippen,
verliet juist dit vertrek, en begaf zich, nadenkend, gebogen, nageoogd door inquisiteurs
en familiares, naar de andere tribune. Hij klom tot heel hoog, sloeg een kruis, en
boog zich over tot Herrezuela.
Inmiddels werden toebereidselen getroffen tot het voorlezen der vonnissen. Men
droeg de roodfluwelen doos met documenten naar de preekstoel, waar Melchior Cano
gesproken had; men verplaatste de bank, waarop de comparanten plaats moesten
nemen; familiares liepen af en

Simon Vestdijk, Het vijfde zegel

11
aant.

aan; inquisiteurs, prelaten, Dominicanen, enkelen de mond afwissend, verschenen
weer op hun tribune, terwijl aan de dames op de peristyle de eerste verversingen
werden rondgereikt. Het gesprek ging hier voornamelijk over de predicatie van
Melchior Cano; zelfs de prinses d'Eboli, het smalle trotse gezicht aan één kant bedekt
door een zwarte doek, - zij had een oog verloren bij het schermen - gaf toe, dat deze
predicatie het klassiek gebouwde meesterstuk was geweest van de dag. Maar het was
meer dan dit. Het was meer dan een monumentale bestrijding der Lutheraanse
schismatieken, die ‘giftige reptielen, besmetting uitwasemend, een bron van
pestilentie’. (Over de andere misdrijven, te boeten op deze auto de fe, overtredingen
van ondergeschikt belang, maar die men terwille van de volledigheid de koning niet
had willen onthouden, had hij geheel gezwegen.) Het was, voor de goede verstaander
alreeds krachtens de persoon van de redenaar, een oratorische demonstratie van de
gehele Spaanse staatskerk tegen de Paus, Paulus de Vierde, die in '58 vernederd was
door de tercios van het Spaanse leger, daarna bij voortduring door eigenmachtige
jurisprudentie en niet gepubliceerde bullen en brieven, maar nog steeds niet voldoende
naar de smaak van wereldse autocratie en eerzuchtige congregaties. De Pauselijke
nuntius ontbrak onder de gezanten. Niet om Carlos de Seso te redden, maar om zijn
persoon van vreemdeling te verzekeren voor de Romeinse Inquisitie, had hij zijn
protesten ingediend, met deze afwezigheid als laatste machteloze troef. Dat de
Pauselijke gevangenissen en kettergerichten onmenselijker waren dan de Spaanse,
speelde geen rol in deze prestigekwestie. Volgens de Paus mochten sinds enige tijd
alle ketters verbrand worden, zonder onderscheid; menskundiger dan menig wereldlijk
machthebber, wijs geworden door veelvuldige misleiding, hechtte hij nauwelijks nog
waarde aan bekeringen in het aangezicht van zulk een dood; híj zou niet op het
berouw hebben gewacht, zoals Philips! Intussen was men het erover eens, dat Cano
ter wille van dit berouw minder op het gevoel van de onboetvaardigen had weten te
werken dan de koning wel gewenst had. Emotie, trillende verontwaardiging, ja zelfs
een krachteloos overmeesterd worden door het gevoel, sprak uit de stem van de
beroemde Dominicaan, hoogleraar in Salamanca, coryphee van het Concilie van
Trente, geselaar van Romes zondepoel, vehement tegenstander van Jezuïeten en
mystici en alles wat zich niet door het rechtlijnig verstand insluiten liet, alléén wanneer
hij ketterse leerstellingen oplas, met een pijnlijk, bijna vies gezicht, de schouders
hoog, een tot walging gebracht, larmoyant. klein oud man. Uit deze inzinkingen
evenwel - werkzaam toch achteraf als contrast - hief hij zich telkens en telkens,
lichamelijk als geestelijk, weer op tot de mokerende of vlijmscherp dialectische
hoogtepunten, die zozeer te bewonderen waren geweest. De brief van de apostel
Jacobus, door Luther minachtend een ‘strobrief’ genoemd, stulpte hij als een ste-

Simon Vestdijk, Het vijfde zegel

12
aant.

vige handschoen over de bleek en krachteloos geworden paragraaf uit de
Augsburgse Confessie, die het geloof stelde boven de goede werken als middel tot
rechtvaardigmaking. De Summa Theologiae van de Heilige Thomas van Aquino,
Deel 3, Questio 90, 2, daarbij aan te halen vermocht een seminarist, doch Cano drong
bovendien na enkele schijnbewegingen diep in Paulus door, het vijandelijk bolwerk
bij uitnemendheid, ten einde de goede werken te ontzetten met behulp van Paulus'
wezenlijke intentie, waarvan de opsporing geen geringe scholastische gedachtenarbeid
vergde. Kunstig werden motieven uit de liturgie van de Johannesdag vermengd met
die van de derde Zondag na Pinksteren, waarop deze 24e Juni viel. Lucas 15, het
Evangelie voor die Zondag, in de rede voor het eerst het langverwachte beeld van
het verloren schaap introducerend, rankte zich overigens wel enigermate verstikkend
rondom de homiliën van de Heilige Augustinus, waarin voor Dominicaner smaak
veel te veel sprake was van de Onbevlekte Ontvangenis. Over de aangevochten
autoriteit des Pausen werd wijselijk niet gerept, des te meer over de praedestinatie,
de ontkenning van de goddelijkheid Christi, de bijbelcritiek, het priesterhuwelijk, en
verdere Lutheraanse onbeschaamdheden, aan de verspreiding waarvan de verdoolde
lammeren op de tribune schuldig stonden. Een kunstwerk op zichzelf was de peroratie,
die hier spoedig op volgde. Behalve Thomist was Melchior Cano een humanistisch
geschoold philosoof met veel zin voor analogieën en verrassende evenredigheden,
even bloemrijk als diepzinnig, en bijgevolg - niet te spreken nog van de vergelijking
die hij reeds eerder had getrokken tussen het Johannesvuur, de vorige avond door
de koning eigenhandig ontstoken, en de brandstapel van het Heilig Officium - diepte
hij, zeer ver in de historie teruggaand, met vreselijke spot en een overvloed van de
geleerdste citaten, uit het Oer-Christendom Simon de Magiër op, de valse profeet,
de ‘vader van alle ketterij’ volgens de apologeet Irenaeus, - en inderdaad een door
henzelf erkend gnostisch voorloper der Protestanten, die bij hem het ‘sola fides
justificat’ terugvonden en de verwerping der ‘goede werken’, en die zijn legendarische
zedeloosheid aanmerkten als een verzinsel der kerkvaders. Cano dan toonde de
tovenaar in zonde wandelend door Palestina, door de Apostel Petrus overtroefd met
wonderen, en steeds in gezelschap van een zekere Helena, die volgens Simon zelf
de Goddelijke Wijsheid belichaamde, maar die in werkelijkheid een vermaledijde
hoer uit Tyrus was geweest, als men Tertullianus mocht geloven. Daarbij wierp
Melchior Cano vanonder zijn borstelige wenkbrauwen een zware vorsende blik in
de richting van Leonor Alvarez de Cisneros, wettige huisvrouw van Antonio de
Herrezuela, die haar het eerst bekend had, en na hem geen ander. De toespeling was
intussen overduidelijk. Johannes de Doper en Salomé deden de rest.
‘Wanneer wij de treurige plicht vervullen om ten aanhoren van Zijne

Simon Vestdijk, Het vijfde zegel

13
aant.

Allerchristelijkste Majesteit ten slotte een allegorisch samenvattend beeld op te
roepen van de op deze dag te berechten zonden, dan zal het dit zijn: Helena, de
ontuchtige bijzit van de Antichrist, vereenzelvigd gedacht met de onkuise moordenares
van de Morgenster des Christendoms, de Heilige Boetgezant wiens geboortedag wij
heden herdenken en wiens geest over ons allen vaardig moge zijn! Beiden zuchten
zij in de buitenste duisternis, deze vrouwelijke - hoe weinig vrouwelijke! - Gog en
Magog. En mèt hen zuchten en zullen zuchten hun geestverwanten en nakomelingen,
hun verdoemelijk zaad, de kinderen en kindskinderen van hun verpeste buiken! Doch
Gods wegen zijn onnaspeurlijk, Zijne lankmoedigheid is onuitputtelijk, en zelfs voor
de haeresiarch is redding in uitzicht gesteld! God immers is de causa principalis aller
genade - vergeten wij evenwel nooit de causa instrumentalis: de goede werken der
Alleenzaligmakende Kerk! - de genade door de bekering in Christo, zo niet: de genade
met behulp van het zuiverend vuur, dat het lichaam vernietigt, doch de ziel, die alzo
haar zonden boet, in staat stelt met hemelse bijstand aan de eeuwige verdoemenis te
ontkomen! Morbida facta pecus totum corrumpit ovile! Moge deze kernspreuk, naast
het devies van onze Heilige Dominicus: Justitia et Misericordia, tot in lengte van
dagen het richtsnoer blijven van het Heilig Officium, dat daarom evenwel de
schurftige schapen nog niet onherroepelijk van zich stoot! Want, broeders, bij de
Heer, de Drieënige God onzer Heilige Moederkerk, zijn alle dingen mogelijk. Al
kastijdt Hij ook in de overvloed Zijner onbegrijpelijke genade dengene die Hij
liefheeft, die Hèm liefheeft, hoe zondig ook, hij bekeert zich uit liefde, niet uit slaafs
berouw, niet uit angst voor de kastijding! En broeders, zal er in de hemel niet meer
blijdschap zijn over één zondaar, die door Christo herboren wordt in de Heilige Geest
en opnieuw in de schoot der Kerk wordt opgenomen, dan over negen-en-negentig
rechtvaardigen, die geen bekering van node hebben?’
Geen wonder, dat tijdens het napraten over deze bewonderenswaardige homiletiek
aller ogen zich telkens op Leonor de Cisneros richtten, die bleek en krachteloos op
de eerste rij der tribune gewrongen zat tussen een boer, die op 23 Maart 1551 in
dronkenschap had volgehouden, dat het huwelijk altijd nog beter was dan het celibaat,
- een veelvuldig voorkomende en met een zekere vinnige vermoeidheid door de
Inquisitie bestrafte uitlating, - en een Jood die zich op Zaterdag had verschoond.
Beiden waren gemarteld op ketterse intentie, en hun slecht verbonden etterwonden
stonken in de zon. (Aangezien een volledige bekentenis der verstokten en het
herroepen van de anderen iedere aanvulling onnodig hadden gemaakt, was het pijnlijk
verhoor niet toegepast bij de Lutheranen.) Tevens ging men nu de kansen na voor
de Cavalla, die nog steeds met woord en gebaar Herrezuela trachtte te bekeren en

Simon Vestdijk, Het vijfde zegel

14
aant.

zich van tijd tot tijd ook tot de anderen wendde. Zij konden niets terugzeggen,
alleen neen schudden. Zij konden niet denken, opgevuld als hun hoofden waren door
woorden als de Cazalla daar gebruikte, veertien dagen lang vernomen uit de mond
van consultores en calificadores, - en door de hitte, de lijmlucht en de mordazas.
Alleen Herrezuela, over de roodbekruiste boetepij van zijn vrouw heenstarend naar
de plaats waar de penitenten met brandende kaarsen in de hand één voor één
voorkwamen om hun vonnis te vernemen, dacht aan zijn verbeurd leven, verbeurd
zelfs, door ontering en alle denkbare maatschappelijke beperkingen, indien hij niet
standvastig blijven en intijds afzweren zou. Hij staarde niet hoger dan die houten
bank. Op een teken vanaf de peristyle, dat men zijn zoontje in veiligheid had gebracht
en zou laten opvoeden onder een andere naam, durfde hij niet meer te hopen.
Het voorlezen der vonnissen bracht weinig afwisseling, - geldboete, confiscatie,
waarbij de thesaurier van de schatkist zijn oren spitsen moest, geseling, galeien,
gevangenisstraf met permanent dragen van de sanbenito, geestelijke straffen voor
de berouwvolle Lutheranen en Calvinisten, - en het volk begon reeds weddenschappen
af te sluiten over de volgorde, waarin de drie verstokten de beproeving zouden
weerstaan, en in welke graad van volledigheid, tot welk einde toe. Woede over hun
halsstarrigheid werd verzacht door het vooruitzicht hen te zien branden zonder
voorafgaande worging. Eerst toen Leonor de Cisneros naar voren kwam en de
krakende stem van de secretaris over zich heen liet gaan, richtte de belangstelling
zich weer op het spektakel. Hoog op de tribune wedijverden de begeleidende
Dominicanen met Agustin de Cazalla.
Don Fernando Ramon Alvarez de Cisneros stond geheel achteraan tussen andere
leden van de Cortes. Uit tact meed men hem, niet uit angst gecompromitteerd te
zullen worden, want persona grata bij Philips, wiens rechten hij tegen de standen
had helpen doorzetten, was hij ondanks alles gebleven. Leonor was slechts zijn
achternicht, en met Herrezuela, die nooit tot de regalistas, de voorstanders der absolute
koningsmacht, behoord had, waren zijn betrekkingen zeer oppervlakkig. Niemand
had er aan gedacht hem van ketterij te beschuldigen. Koppig en volhardend van aard,
had hij evenwel de stoutmoedigheid gehad van bij voorbaat mislukte pogingen bij
iedere instantie, die maar enigszins daarvoor in aanmerking kwam. Men liet hem
begaan met zijn verzoekschriften, men suste hem. Hij had niet anders kunnen
bewerkstelligen dan het verdwijnen van de kleine Antonio; in een dorp niet ver van
Medina del Campo zou het kind onder een andere naam bij een houtvestersfamilie
opgevoed worden, zodat de jongen gevrijwaard was voor een ontering, die
familieleden van veroordeelden van alle rechten beroofde. Ondanks dit resultaat,
waar het gezond verstand zich bij neer had moeten leggen, verkeerde hij in een
toestand van woede en opwinding. De aanwezigheid

Simon Vestdijk, Het vijfde zegel

15
aant.

van Philips, die hij min of meer als zijn beschermeling beschouwde, was een hoon
in zijn ogen. Zijn trots en fijngevoeligheid verzetten zich tegen de corozas, de slecht
zittende sanbenito van Leonor, de proppen, die de drie slachtoffers weerloos maakten
tegen de Augustijn, over wiens lafheid men in zijn omgeving voorzichtige grappen
losliet. Hij was nog vrij jong, zeer energiek, daarbij zich dwingend voor niets ter
wereld terug te deinzen; zijn soldatentijd in Italië, met enkele koene staaltjes, die
zelfs tot het hof doorgedrongen waren, had hem een hoge maatstaf van eer
geschonken, zij het ook minder pedant scrupuleus dan thuiszittende grandes, die
duelleerden om een scheve blik. Als hij niet handelde, nú, op ditzelfde moment, zou
hij zich zijn leven lang onteerd blijven voelen, ook zonder toedoen der Inquisitie...
Toen verveling, warmte, de lust om zich te vertreden een grotere ongedwongenheid
aan het verwekken waren, en men zelfs in de onmiddellijke nabijheid van de koning
van plaats verwisselde, zag hij zijn kans schoon, verliet zijn rij, maakte een omweg,
waarbij de zon even over zijn bruin gezicht gleed met de afgeplatte adelaarsneus die
recht in het voorhoofd overging, en trad op Philips toe. Hij vermeed het gevest van
zijn degen aan te raken. Voorbij de rug van een hogere inquisitie-ambtenaar, met
wie de koning sprak, trachtte hij een blik op te vangen uit de koude, dromerige ogen,
dat vermoeide grijsblauw onder zware, hangende oogleden. De man verwijderde
zich; Fernando de Cisneros kwam bruusk naar voren, tot grote verwondering van
vier of vijf edelen, die achter de koning stonden, en sprak luid en op een toon van
gezag, zijn capa vaster om zich heen trekkend:
‘De onwaardige behandeling, die men een geletterd caballero en een aan mij
vermaagschapte vrouw aandoet, heb ik niet aan u verdiend, Uwe Majesteit.’
De inbreuk op de etiket te was ongehoord, maar Philips voelde zich op deze dag
dienaar Gods, en wellicht was iedere kans om zich te rechtvaardigen hem welkom.
Van nature een stamelaar, met moeite slechts woorden vormend met zijn bijna
wanstaltig athletische kaak en zijn vlezige lippen, kwam hij toch al met een antwoord
klaar, voordat ook maar één der hovelingen van de schrik bekomen was. Het besliste
optreden van de ander maakte ook hèm beslist, want aan snedige gedachten ontbrak
het hem niet, en zijn gebrekkig spreken, met mondjesmaat, was voor een niet
onbelangrijk gedeelte reflex op een serviele of diplomatieke omgeving of op
vriendelijkheden waarvan hij altijd nog meende dat ze zijn vader golden.
‘Als mijn zoon een ketter was,’ sprak hij, ‘zou ik het hout voor de brandstapel met
mijn eigen handen aandragen.’
‘Maar hem niet met een prop in de mond aan de kaak stellen!’
‘Dat zou hij verdiend hebben.’

Simon Vestdijk, Het vijfde zegel

16
‘Maar gebeuren zou het niet!’ riep Fernando de Cisneros woedend.
Een klamme hand trok hem aan zijn pols achteruit. Hij beheerste de opwelling om
zich op de koning te werpen, die zich van hem afgewend had en nu onbewogen over
het plein staarde, waar juist een der laatste vonnissen voorgelezen werd. Het
namiddaglicht scheen op de oostelijke gevels; hoog op de tribune vlamden uitdagend
de drie puntmutsen. Maar onder de puntmutsen waren geen proppen meer te zien...
‘Nog enkele minuten,’ fluisterde een stem aan zijn oor, terwijl hij verder opzij
getrokken werd, naar de balustrade toe, ‘bederf het effect toch niet voor Zijne
Majesteit, Don Fernando!’
‘Ik ben tòch al in ongenade,’ zei hij driftig tegen het medelid van de Cortes, dat
zijn protest onderbroken had, ‘wat is dit voor comedie?’
Op hetzelfde ogenblik begreep hij. De secretaris had zich opnieuw achter de
lessenaar opgesteld. Schuin onder hem lag Leonor de Cisneros tegen de Jood aan.
Het was de laatste kans voor de drie, en Philips wachtte op het berouw. Eenmaal
gerelaxeerd, aan de wereldlijke arm overgegeven, zou geen berouw hen meer baten:
alleen de garrote, de ijzeren worgring, was er dan nog om althans hun pijnzin te
vrijwaren voor het vuur. Tersluiks keek hij naar de koning, die bevel gegeven moest
hebben om de mordazas weg te nemen, kennelijk onder voorwaarde, dat de ketters
niet luidop zouden getuigen, want geen roepstem, geen lied, geen evangelie klonk
er van de hoogste bankenrij. Het lange, jonge paardengezicht met de fijngevormde
neus scheen in meditatie verzonken. Philips de Tweede was niet alleen leerstellig
vroom, hij was ook een artist, en het theater in zijn land verkeerde nog in een
deplorabele staat. Deze, zijn eerste auto de fe had hij zich voorgesteld als een Laatste
Oordeel met een onzichtbare Michael, die de harten tot inkeer brengen zou met een
bliksemschicht, wanneer niemand er meer op rekende. In zijn ogen lag angst, weerloze
angst voor het uitblijven van de vinger Gods. Want hoe langzaam, en weerbarstig
bij iedere overgang, de secretaris ook sprak, tot het laatste woord toe, dat de
veroordeelden aanbeval in de milde en genadige behandeling der stedelijke
autoriteiten, door geen teken werd hij onderbroken, en alleen de rode zon viel schuin
op het toneel. Antonio de Herrezuela, Carlos de Seso, Juan Sanchez, zij konden
slikken, kauwen, zij konden door de mond ademen, gapen, spuwen, hun tong
uitsteken, maar spreken deden zij niet. Het volk was doodstil. De boetelingen in hun
gele, roodgekruiste hemden, afgebrande kaarsstompen nog werktuiglijk voor zich
uit houdend, schenen dichter bij elkaar gekropen te zijn; de onderste rij lag reeds in
diepe schaduw. Op de tribune der inquisiteurs zat men met de kin in de hand. De
koning keerde zich om en verdween met hangend hoofd in de ontvangzaal van het
stadhuis.
Het gelukte Fernando de Cisneros zich zijn eigenlijke taak weer te

Simon Vestdijk, Het vijfde zegel

17
aant.

herinneren. Het gelukte hem, een half uur later, Herrezuela het sein te geven, dat
voor zijn kind gezorgd was. Zijn haat tegen de koning was nauwelijks te dragen,
toen hij de drie gerelaxeerden, als balen op muildieren geladen, met knikkende
mutsen, de prop weer in de mond, dwars door de scheldende menigte naar de
gevangenis zag rijden. Kerkklokken luidden, en met stenen en rotte vruchten was
men niet zuinig.
Maar al zijn kracht had de vinger Gods nog niet verloren. Midden in de nacht werd
Carlos de Seso murw, herriep zijn leerstellingen, en verlangde een priester. Biechten
en communiceren stond men hem toe, natuurlijk niet het Heilige Oliesel waar hij om
vroeg. Maar andere vertroostingen dan de Sacramenten der stervenden waren de
beloning voor zijn rouwmoedig gedrag; hij kreeg wijn te drinken, men sprak hem
moed in, men herinnerde hem aan de gebruikelijke verzwakking der straf door zijn
zij het dan te laat gekomen inkeer, en proploos werd hij vroeg in de morgen met de
anderen naar de brandstapel gereden en zo snel mogelijk aan de garrote geworgd.
De beul, Luis de Jesús genaamd, had opdracht gekregen zijn werk naar behoren te
verrichten en voor deze keer het langzame smoren, waarin Spaanse beulen zulke
meesters waren en dat de voornaamste grondslag vormde van hun inkomen, - men
kon dit afkopen, tien pesetas voor iedere minuut korter, - na te laten. De eerste auto
de fe voor de jonge koning moest voorbeeldig zijn tot het naspel toe. Aan de twee
palen zònder ijzeren ring stonden Antonio de Herrezuela en Juan Sanchez
vastgesnoerd. In weerwil van de strengste voorzorgsmaatregelen waren zij enige
malen door stenen getroffen, de begeleidende Dominicanen, die tot het laatst toe hun
overredingskracht op hen beproefden, eveneens. Onder het samenscholende volk
waren heethoofden, die tot iedere prijs bloed wilden zien vóór het vuur; anderen,
grootmoediger, kampeerden rondom de brandstapel met olla podrida en vruchten,
waarvan de geur voor de veroordeelden een even ondraaglijke obsessie werd als de
lijmlucht, en telden op hun vingers na wat er al zo te genieten was geweest: feestelijke
intocht van de koning, een stierengevecht (voor enige jaren door de Paus verboden
en daarom met grote luister gevierd), Johannesvuren, vuurwerk, twee hoogmissen,
een auto público general met een dramatische bekering, drie ketters verbrand, waarvan
twee levend, en 's middags nog geselen door de straten, op muilezels! Toen evenwel
het eerste vlamgeknetter weerklonk en de priesters zich berustend terugtrokken,
begonnen ook zij een vijandige houding aan te nemen. Wie was deze ketter, dat hij
de hulp der goede en wijze monniken van zich wees? Niemand der aanwezigen kende
Herrezuela in zijn gewone toestand, en het kon niet bestreden worden, dat de witte
prop aan zijn mager, gegroefd gezicht met de diepliggende, enigszins schuin staande
ogen, en steeds dat gespannen fronsen onder de

Simon Vestdijk, Het vijfde zegel

18
kettermuts, een uitdrukking verleende van groteske en irriterende verwatenheid. Met
Juan Sanchez had men nog enig medelijden, die boos kijkende scharminkel wilde
men te lijf! Algemeen werd aangenomen dat hij de jonge man misleid had; men
proefde in hem de edelman, de hidalgo, een van die rijke nietsnutters, voor wier
uitroeiing de Inquisitie immers was ingesteld. Een kort gebouwde kerel van Moors
uiterlijk sprong naar voren en wierp een hellebaard, onverhoeds aan een soldaat
ontrukt, Herrezuela als een werpspies in de zij. Het bloed stroomde het vallende
wapen achterna. Maar wellicht was deze mishandeling nog een weldaad voor hem;
de pijn verdeelde zijn aandacht, brak de verlammende angst om die ene allerlangste
vlam, die juist naar zijn rechterhand greep, en die hij door het hoofd zo diep mogelijk
te buigen al enige tijd had zien aankomen. Min of meer in evenwicht met elkaar,
lieten de beide pijnsensaties zich nu gemakkelijker beheersen, en de brandlucht
verdreef de weerzinwekkende lijm. Achter hem loeide het vuur; rookwolken
onttrokken het hoge, witte kruis, dat op de brandstapel was neergezet, aan het gezicht.
Door de kleren heen tastten de vlammen de huid van Juan Sanchez aan; daar zij reeds
een omweg hadden gemaakt en zijn banden doorschroeid, kon hij zich met een ruk
bevrijden, en strompelde nu brandend, met wringbewegingen van beide schouders,
naar de rand van de houtstapel; zijn handen zaten nog aan elkaar. Hij keek in de
gevelde hellebaarden, aarzelde, wilde neerhurken om naar beneden te springen, de
omstanders en de soldaten weken besluiteloos achteruit, men wees elkaar hoe de
vlam hem in het gezicht sloeg; hij keerde zich om, en zag de ogen van Herrezuela
op zich gevestigd. Onmiddellijk liep hij terug, met iets ijverigs in zijn snel tastende
schreden, en stond al weer op de oude plaats, tegen de verkoolde paal aan, die achter
hem afbrokkelde. Sommigen herinnerden zich de eenvoudige jongens glimlach van
de vorige dag. Waar men op gerekend had: volgorde, hiërarchie, één maar die
overschoot, en ook die niet helemaal, het geschiedde niet. Juan Sanchez had zich
bedacht en bleef waar hij was. Ja, beide helden waren nu even groot, even onvervaard,
en men kon er de allengs verstarrende blijdschap van terugvinden op zijn gezicht,
voordat het even zwart geblakerd en in hobbels en bladen verschrompeld was als het
lichaam van Carlos de Seso, dat de vlammen het eerst hadden verteerd en waarvan
de toeschouwers onder de wind de kooldeeltjes uit de ogen moesten pinken.
Een jaar later werd Leonor de Cisneros gerelaxeerd. Het was op de 9e April 1560,
in de vasten, er waren dus alleen vruchten dit keer, geen olla podrida. In plaats van
de koning, in beslag genomen door zijn huwelijk met Elisabeth van Valois, was de
Pauselijke gezant het middelpunt der belangstelling, niet de nuntius, maar een
buitengewoon legaat van de Spaansgezinde Pius de Vierde, die opdracht had gekregen
de Gouden

Simon Vestdijk, Het vijfde zegel

19
aant.

Roos, op deze dag, de vierde Zondag in de vasten, in de Lateraankerk door Zijne
Heiligheid zelve gewijd, enige weken later uit te reiken aan Don Carlos, de prinselijke
veelvraat, die, de feestelijkheid gevierd hebbende met ongewoon rijkelijke maaltijden,
door middel van een clisteerspuit in staat werd gesteld de mededeling persoonlijk
en op niet al te psychopathische wijze in ontvangst te nemen. Men moest hem
uitleggen wat dat betekende van de Gouden Roos. Kon men er zich in spiegelen, was
het speelgoed, verspreidde het geuren? De redevoering van de kardinaal-bisschop,
Monsignore Cayetan, werd van de kant van de troonopvolger tweemaal onderbroken
door oprispingen. De Gouden Roos speelde ook een zekere rol in de predicatie van
de Dominicaner calificador tijdens de auto de fe. Melchior Cano - inmiddels
overleden, enige tijd na Paulus de Vierde, naar men zei uit smart die vijand verloren
te hebben en niet meer tegen het Romeinse nepotisme te kunnen toornen - had school
gemaakt met zijn stoutmoedig rhetorische mengelingen van liturgie, bijbelse
geschiedenis en actualiteit, die zich nu op Leonor de Cisneros richtten aan de hand
van de Gouden Roos, het Brandende Braambos en Maria van Egypte wier naamdag
het toevallig was. (‘Zoals Mozes in Egypte door dit teken uitverkoren werd, zo zal
ook deze zondares in de Lutheraanse woestijn door de vlammen, die rozen van goud,
gelouterd worden!’)
Moeite en zorg om Leonor van de terugval in haar dwaalleer af te brengen had
men niet gespaard, doch zij bleef standvastig. De opwelling - door angst later
bestendigd, - waarin zij zich van Herrezuela had afgekeerd, kon zij nauwelijks meer
bevatten. Er waren enkele motieven die bovendien vervallen waren: hoop, door haar
berouwvol voorbeeld Herrezuela van de brandstapel te redden, plicht om te blijven
leven voor haar zoontje. Beiden had zij in '59 verloren. De Clarissen, die haar in haar
Casa de la penitencia surveilleerden, schrander genoeg om deze samenhang te
doorzien, deden nog moeite het kind op te sporen, maar het was zeer de vraag of
haar wroeging niet bestand was geweest tegen de gunstige uitslag hiervan: dat zij de
jongen had mogen zien en later zelf opvoeden onder zijn eigen naam. Fernando de
Cisneros was toen reeds in Mexico en had alle draden naar de kleine onteerde
afgesneden.
Zij brandde met dezelfde gelatenheid als Herrezuela, volgens sommigen dank zij
het bedwelmende middel, dat een barmhartig arts, aangesteld bij de Inquisitie, haar
verstrekt had. Met afgrijzen en een zekere welbehaaglijke gewaarwording ergens in
het onderlichaam zag het volk hoe wit en uitgeteerd zij was en hoe zwart zij werd.
Zij was een der laatste Lutheranen, in Spanje verbrand; men verbrandde voortaan in
hoofdzaak Joden, vreemdelingen, en af en toe een schatrijke Moor. Haar as werd in
stromend water gestrooid onder het prevelen van heilige formules. De as stroomde
naar het Westen, door Spanje, door Portugal,

Simon Vestdijk, Het vijfde zegel

20
aant.

langs sierras, bossen, olijfgaarden en wijngaarden, werd enige tijd heen en weer
geworpen door de rollers van de Atlantische Oceaan, om ten slotte neer te slaan op
de kust, waar het ad majorem Dei gloriam liggen bleef.

Simon Vestdijk, Het vijfde zegel

21

Eerste deel
Eerste hoofdstuk
Escorial, 2 mei 1583
Al hadden zij het hoogste punt bereikt, niets was er nog te bespeuren van het
Guadarrama-gebergte. De vallei lag in een zilverige, snel nader-bijkomende nevel,
en ijskoud was de aanwakkerende noordenwind, die die nevel dreef; regendroppels
schoten als pijlen in de bruine doorweekte leem. Maar wat de ossenwagen, waarvan
de linkerwielen veel hoger stonden op het ongelijke pad dan de rechter, bijna deed
kantelen en de draagstoel, een tiental meters daarachter, heen en weer slingerde als
op onstuimige golven, dat kwam niet uit het Noorden, doch uit het Westen. Een
kolkend gevecht vlak boven hen, een richtingsverandering der regenstralen, een
handvol hagel, - daar woei het bekleedsel van zeildoek met een eerste slip de lucht
in, onhoudbaar voor de zes mannen, die met hun gehele gewicht aan de wagen hingen.
De ossen, met hun dubbel-gekromde horens, waartussen franje en rietwerk dropen
van het water, stonden nog pal. Met een stoot kwam de draagstoel neer. Iemand
plonsde van het voorste vehikel naar het achterste.
‘Hagel, Señor!’
Door een gele bliksemstraal werd het inwendige verlicht. De reiziger in de
pelsmantel liet zijn boek vallen, haalde met een vlechtende beweging de hoornen
bril van zijn gezicht, tastte naar zijn hoed en naar het gesloten raam, als een energieke
roofvogel die op alle plaatsen tegelijk zo snel mogelijk zijn veren pak en zijn kooi
in orde wil brengen, en wachtte toen ongeduldig tot de knecht hem geholpen had de
kooi te openen. De man schreeuwde nog eens hetzelfde tegen de rollende donder op.
‘Hagel?’
‘Ja, Señor, en de wagen is bijna niet meer te houden, en...’ - hij keek naar voren,
de ogen dichtgeknepen voor het striemende salvo, - ‘het dek heeft losgelaten, Señor!’
‘Waar zit Diego dan?’
‘Diego trekt mee aan de wagen, de ossen zijn bang voor de bliksem. Het dek is
nu aan twee kanten los!’
Hij deinsde terug voor een keffende vloek uit de draagstoel: Grieks, dat hij niet
verstond. Een nieuwe bliksemstraal leidde in het gelaat van de vloeker een
saffraankleurige woede in. Gal scheen in de wangen opgeschoten te zijn en in het
kale, spits toelopende voorhoofd. De uitdrukking van dit gezicht had iets
merkwaardigs: meer dan in de ogen zat de verontwaardiging in zwarte, hoog
opgetrokken wenkbrauwen, die aan

Simon Vestdijk, Het vijfde zegel

22
aant.

de gebogen, doch nu verschrikt gerimpelde neus en de trillende puntbaard al het
weerloze ontnamen. Van deze Messer Dominico, zoals Diego hem noemde, kende
de knecht, die voor deze gelegenheid gehuurd was, de driftbuien nog niet. Onthutst
zag hij toe, hoe de gedaante in de pels in plaats van zijn hoed een knoestige stok
greep, naar buiten buitelde, en met de stok zwaaiend, zonder uit te glijden, in een
ommezien de tien of vijftien meter had afgelegd, die hem van de ossenwagen
scheidden. Hoe onbarmhartig de hagel ook geselen mocht, de wenkbrauwen bleven
hoog, de ogen open. Hij was klein, wat gebogen, stevig gebouwd, en met iets
tegenstrijdigs in zijn passen, alsof de twee loodrecht op elkaar staande richtingen
van de storm nu ook in zijn lichaam waren gevaren. Een gevaarlijke roofvogel, als
oude, kijflustige vrouw verkleed in die zware pels! Uit het Westen namen de
rukwinden nog toe.
Diego, die een sombrero met kinband droeg, geen rode hoofddoek zoals de anderen,
liet de wagen los. De wagen was te rank gebouwd, en de platte last niet zwaar genoeg,
hij had het uit den treure gezegd, en hij was van plan het nog eens te zeggen, met
dezelfde woorden. Over drie hoofden gonsde de stok; de vloeken waren in het Spaans
overgegaan, zij het ook met een Grieks accent. Diego hield zijn gezicht hoffelijk
opzij. De pelsman kefte:
‘Bij de Virgen de los Desamparados, ik ontsla je!’
‘Ik heb u gewaarschuwd, Messer Dominico’, zei de bediende terwijl hij, al
worstelend om niet te vallen, met één hand de kar neerdrukte, die juist weer kantelen
wilde, daar drie van de anderen op linkse wijze begonnen waren het fluitende zeil te
bevestigen, ‘het schilderij is te licht voor storm. Niet alleen schilders hebben maar
twee handen. Wat wilt u liever: het hele kunstwerk in de modder, of een beetje hagel
op het vernis?’
‘Had ik je niet bevolen midden op de weg te blijven? De wagen staat scheef,
muilezel!’
‘Deze weg heeft geen midden, Señor.’
‘Ik zal voortaan een piket soldaten huren, ontrouwe schoft!’
‘Als we eens een schietgebed tot de Heilige Christophorus opzonden, Uwe
Genade?’
‘Santa Maria!!’
Geen verontwaardiging meer, geen woede over de ironische vraag van de
ondergeschikte, doch hevige schrik klonk er in zijn stem. Hij had gezien. Een lange
driehoekige miniatuur onder de opwaaiende slip, donker en kleurig, een rekkende
slang, die een papier met letters in de bek hield, een naakte voet, een boomstronk,
bloemen als glanzende gemmen... De schichtig opspringende hagelstenen, niet zeer
groot, maar met grote kracht geworpen op dat kleine, beschaamde wonder... Hij had
gezien, hij had gevoeld, wat dat betekende: een stuk levenswerk,

Simon Vestdijk, Het vijfde zegel

23
een stuk te veroveren wereldvermaardheid, onbeschut in de hagel!... Zijn houding
veranderde op slag. Na de stok opzij gegooid te hebben, hielp hij mee als de nederigste
onder de knechts. Het was opmerkelijk, hoe zijn gedrag van toornend heerser, dat
bij alle heftigheid geenszins onnatuurlijk geforceerd was geweest, zo zonder enige
overgang werd afgelost door dat van de practische handwerksman. Hij zwoegde.
Zijn voorbeeld vuurde aan door de zaakkundigheid ervan. Met snelle grepen
bevestigde hij de losgewoelde koorden, streek het zeil glad, dekte toe als een moeder
haar kind. Geen vloek werd meer vernomen door de bedienden, die onderwijl de
wagen steunden of de ossen kalmeerden. Plotseling hield de hagel op; de twee
richtingen van de orkaan woelden nog wat rond met nevelflarden, namen bedarend
afscheid van elkaar, en heel in de verte, in het Noorden, schooflangzaam van links
naar rechts het grauwe dek van de Sierra de Guadarrama af: drie sneeuwtoppen, toen zeven.
‘De zeven engelen met de laatste plagen,’ lachte de schilder, dankbaar. Hij wist
niet hoe hij zo kwam op die vergelijking. Hij zag, dat Diego's pols bloedde, en wilde
naar hem toe, maar de man weerde stroef af, met uitgestrekte hand wijzend:
‘El Escorial, Señor.’
Vlak onder de zeven pieken deed zich een vage, grijswitte kubus op in het
zienderogen aangroenende landschap. Een wolkschaduw streek eroverheen; even
daarna was het reeds zonnig bleekgeel, met flikkeringen hier en daar. In een opwelling
van vrees draaide de Griek zich om en zag hoe de omgewaaide draagkoets recht werd
gezet door de vier dragers, die daarbij geholpen werden door zonderling geklede
gestalten, acht of negen in getal, in verschoten en gelapte uniformen, en allen op een
of andere wijze gedisproportionneerd, mank, scheef, zonder rechterarm, of op krukken.
Hun ijver leek zeer groot door de omslachtigheid hunner bewegingen.
‘Daar is uw piket soldaten nog, Señor,’ zei Diego met toegeknepen mond.
Zonder antwoord te geven bleef de schilder kijken, met zijn rug naar het Noorden.
Dat ‘deze weg geen midden had’, - Diego's verweer, - werd slechts bevestigd door
het verdere verloop van de tocht. Ieder van de helpers vervloekte de eigenzinnige
Griek, die niet over Madrid had willen reizen, maar regelrecht van Toledo naar het
Noorden, over wegen, zo rotsig of vol kuilen dat men ze bij iedere tweesprong, die
evengoed een drie- of viersprong kon zijn, eigenlijk met kruitmijnen begaanbaar had
moeten maken. Driemaal was men op muilezelpaden terechtgekomen, die doodliepen
in steeds dezelfde steengroeve, waar de poten van de ossen ver-

Simon Vestdijk, Het vijfde zegel

24
aant.

ward raakten in taai onkruid. De diepere grond dezer peripetieën lag niet in Messer
Dominico's afkeer om tol te betalen, - er waren er vijf op de langere weg en aan
Diego had hij dit als motief opgegeven, - maar in zijn onwil om de wagen bloot te
stellen aan de nieuwsgierigheid van de hoofdstad, waar men hem kende zo goed als
in Toledo. Daarvoor had hij wel iets over gehad, zelfs het overnachten in een slechte
herberg. Als kleine vergoeding van het lot was toen de hulp der acht invalide soldaten
gekomen, en, naast de draagkoets lopend waarop zijn pels te drogen lag, had hij
toegezien hoe deze slechtgeklede ijzervreters, - bedelsoldaten ongetwijfeld, zoals ze
in geheel Spanje te vinden waren, aan hun lot overgelaten strijders uit de Portugese
veldtocht, - met zijn schat omgingen zoals kanonniers met geschut, dat onder het
oog van de veldheer een bergpas af moet. In de smalle, glibberige geul, waarin het
water kronkelend naar beneden stroomde, was zijn schilderij veilig. Zij waren overal
tegelijk, ondanks hun lichaamsgebreken, en toen de wagen het lagere plateau bereikt
had en nu verder aan de anderen overgelaten kon worden, stonden zij streng en
waardig naast elkaar in het gelid op hem te wachten; alleen stak er bij de één een
armstomp naar voren, bij de ander een verdraaide knie naar achteren, hetgeen de rij
wat ongelijk maakte. De aanvoerder, wiens neus afgeschoten was, sprak met een
licht accent.
‘Mannen, neemt dit van mij aan, ik ga naar het Escorial om veel geld in ontvangst
te nemen, dit is een ereschuld!’ riep de Griek, die met zijn beurs in de hand voor hen
stond in een onwillekeurig aangenomen houding van bevel. Geen lachje gleed over
de bruine getekende gezichten.
‘Ook wij gaan naar het Escorial, Señor, en er zijn anderen op wie wij een ereschuld
te vorderen hebben.’
‘Een Christenmens kan dan slechts danken, broeders!’
Nu strompelden zij reeds een honderd meter voor hem uit, op de grens van de
roodbruine rotsen en het groene weidedal. Enige tijd volgde hij hen met de ogen,
toen begon hij uit te kijken naar de blinkende Sierra, de lange, geelgevlekte laagvlakte,
zonnig nu reeds tot Madrid toe, de steenvlakte links, oplopend tot de pijnbossen van
La Granja, waar het witte hagelstrooisel teloor ging op het dampende bruin, paars
en groen, - en dan naar de tuinen en huertas rondom het grijze blok, dat meer en meer
het landschap was gaan beheersen. Maar dat centrum zelf vermeed hij nog steeds,
in een schier heilig ontzag, en hardnekkig bleef zijn oog telkens rusten op het dorpje
- de soldaten weer - een enkel zilverig olijfboompje in een fantastische verte. Hoe
lang had hij zijn donker begeerde tocht hierheen ook niet verschoven, jaren en jaren!
Het Escorial kende hij uitsluitend uit een plaatwerk van Juan de Herrera, dat tevens
minutieuze beschrijvingen bevatte; men had hem gehoond om deze afzijdigheid, een
onbegrijpelijke gril te meer bij de vreemdeling. Maar hij wist

Simon Vestdijk, Het vijfde zegel

25
aant.

wat hij deed. Niet als bezoeker, hoe gastvrij ontvangen ook, doch als veroveraar
wilde hij het kloosterpaleis binnentrekken. Het ‘achtste wereldwonder’ zou hij slechts
aanschouwen, begeleid door zijn eigen wereldwonder, plat op een ossenwagen. Het
was niet een fundamentele eerzucht bij hem, hofschilder, eerste kunstenaar van de
koning te willen worden, - zoals hij indertijd zijn vertrek van Rome naar Spanje van
jaar tot jaar had uitgesteld om er maar zeker van te zijn, dat hij als primus inter pares
kwam, naast andere redenen die zijn particuliere leven betroffen, - het waren de
schaarse, schichtige en oppervlakkige betrekkingen tot een buitenwereld, die bij deze
borend op zichzelf gerichte natuur alleen aanvaardbaar was onder het gezichtspunt
van eer en erkenning: niet een na te streven maximum dus, doch een minimum dat
men hem schuldig was! Een ereschuld, inderdaad, als waarop die verminkte soldaten
zich schenen te beroepen, en te innen op dezelfde plaats... Weer omzwermde zijn
blik het kolossale bouwwerk, waarrond de eerste mensenfiguurtjes zichtbaar waren
geworden: bij de vijvers, voor de westelijke hoofdingang met de acht Dorische
pilaren. Ja, eerst dàn zouden zijn ogen het vrij en vast mogen ontmoeten, wanneer
dat daar op de ossenwagen zijn bestemming had bereikt, aangenomen en gewijd zou
zijn op het altaar van de Heilige Mauritius, patroon van jichtlijders, hardhorenden,
soldaten - ja, ook van die krijgsinvaliden daar beneden, het leek hem een goed
voorteken - en glasschilders, dus wel van àlle schilders. Maar, eenmaal dàt gewonnen,
dan ook geen concessies meer! Eenmaal in het zadel zou hij de smaak dwingen, de
aarzelende smaak van een tijd, waarover hij zich niet te beklagen had, maar die toch
voor zijn ontwikkeling de laatste belemmeringen vertegenwoordigde. En al wist hij,
in zijn Mauritius - en hoeveel te meer in het proefschilderij van voor enkele jaren
dat met de malle walvis achter de biddende koning! - te zeer nog de vorstelijke
inzichten gevleid te hebben, zijn zelfironie kwam hier gemakkelijk mee klaar, omdat
het na deze keer niet meer gebeuren zou.
Steeds het panorama afzoekend, liep hij verder, achter hem het eentonige kraken
van de wagen met zijn kostbare lading. De zeven engelen vielen hem weer in, die
hij in de toppen van de Guadarrama had menen te herkennen, en zo werd zijn
gemijmer van twee kanten heengeleid naar de Apocalyps: de engelen met de zeven
laatste plagen - en het nieuwe Jeruzalem, waaraan hij in de draagstoel gedacht kon
hebben, al lezend in het grote heldendicht van Torquato Tasso, dat enige jaren geleden
verschenen was. Een nieuwe kunst voor zijn handen?... ‘Zie ik maak alle dingen
nieuw!’ - zo antwoordde het bijbelboek voor hem, en hij schiep er nu een grillig
genoegen in om al het omringende in te lassen in de profetische gezichten dier
Openbaring, en ook datgene wat hij reeds achter zich had gelaten: de ‘bliksemen en
donderslagen en de grote

Simon Vestdijk, Het vijfde zegel

26
aant.

hagel, elk als een talentpond zwaar’, - en vooral de bleke silhouet van het Escorial,
dat niet meer dan een musketschot van hem vandaan lag. Daar, in het midden van
het landschap, plaatste hij het Nieuwe Jeruzalem, - in het lugubere gevarieerd. Voor
jaspis en zuiver goud was daar graniet en lei, in plaats van hemelse rust en zaligheid
het spieden van de 2673 vensteroogjes, talrijker dan het getal van het Beest. Met een
rietstok was dit bouwwerk even goed na te meten als het andere, geometrie vierde
hoogtij bij beide, doch híer met een verwarrende willekeur, een brutaal, kaal afgepast
zijn van rechthoeken, kegels, bollen, halve bollen, prisma's, driehoeken, - een
monumentaal schema, dat hij, met een lichte huivering om de onwerkelijkheid ervan,
zich nog steeds liever herinnerde van de etsen van de Herrera dan dat hij het vol te
aanschouwen waagde. De stalen - eerder dan stenen - rust van die kerktoren, die
koepel, geheel alleen gelaten in het vierkant der muren, en dit in het groene landschap
uitgespaard, was het niet als een toch nog onzeker blijvend architectenplan op papier,
naar behoren geschaduwd, met verklarend opschrift gespeld op een vers geschilderd
natuurtafereel? Hij verwonderde zich over dit gebouw, niet omdat het te weinig,
maar omdat het te veel op de platen leek die hij ervan kende! Alles blonk en glinsterde
in de omgeving, tot het wit marmeren plaveisel toe, waar hovelingen en monniken
wandelden, maar het gebouw zelfwas dood... Niet voordat hen een troep koninklijke
ruiters in rood-gele livrei voorbij was gereden, - zij liepen nu op de weg van Madrid;
ijlboden haalden de kleine stoet telkens in, - staakte hij zijn vergelijkingen en begon
weer op de veteranen te letten, die nu vlak bij het paleis gekomen waren. In hetzelfde
ongelijke gelid stonden zij daar als een half uur geleden. Men bekeek hen met schrik
en verbazing, minder wellicht door hun plunje en lichaamsgebreken dan door de
uitdrukking van wanhopige vastberadenheid, die hun gezichten droegen. De schilder
herinnerde zich, hoe zij even te voren de ruiters waren gepasseerd: zonder te groeten,
het gezicht de andere kant op, - behalve die ene met zijn verstijfde hals, - terwijl een
ander op zijn gescheurde vodden met de vinger de lijnen van het rood en geel natrok,
de kleuren van Aragon. Gemakkelijke gasten zijn het niet, dacht hij bij zichzelf. Nu
het paleis zo dichtbij was, durfde hij er wel naar te kijken. Van de architraven en
gevellijsten druppelde het. Nog hoger kirden opeens jongensstemmen, en zijn hoofd
opheffend bespeurde hij een twintigtal seminaristen in korte scapulieren, die uit de
allerhoogste vensters hingen te wijzen en te lachen. Een pater Augustijn kwam uit
een van de tuinen aanlopen en dreigde hen met de vuist. De hoofden verdwenen
onmiddellijk. Dominico Theotocópuli was er niet zeker van of hun vrolijkheid de
acht soldaten gold, die op dit ogenblik door de paleiswacht van het plaveisel
verwijderd werden, dan wel de ossenwagen, de bemodderde draagstoel, zijn natte
pels er bovenop...

Simon Vestdijk, Het vijfde zegel

27
aant.

De pater hospitarius van het Escorial leek niet zeer spraakzaam. Na de schilder
naar zijn gasteel geleid te hebben, was hij met een brommend ‘pax vobiscum’ weer
vertrokken, hem achterlatend uitgestrekt op de ruwe brits, in zijn kleren nog, het in
de draagstoel meegevoerde, kostbaar fluwelen costuum met de kraag van Venetiaanse
kant, dat hij in het atelier van Pompeo Leoni aangetrokken had. In een hoek van de
slecht verlichte ruimte, aan de muren slechts een crucifix en een wijwaterbakje,
stonden zijn stok en zijn degen. Met een zekere beklemdheid bedacht hij, dat hij er
een groot penseel naast moest kunnen zetten, ter exorcisering van boze invloeden
op schilders. Het was waar, dat hij deze dag ontvangen was als een caballero meer
dan als een gevierd artist. En dat ondanks het ongeduld, hoe vaak reeds in brieven
van de mayordomo betuigd, van de koning naar het jaren lang overwogen en telkens
weer uitgesteld schilderij. Vrijwel niemand onder de talloze hovelingen, kunstenaars
en geleerden in deze grote bijenkorf kende hem, doch van de honderdvijftig
kloosterlingen, van de prior tot de nederigste hortulanus, - of nederig en eenvoudig
waren ze allen wel, deze Hiëronymieten, handwerkers eerder dan priesterlijke
geleerden, - had niet één veel reden om hem, de Griek van Toledo, bijzonder
welgezind te zijn. De sub-prior, Padre Diego de Yepes, kon men zelfs als zijn
persoonlijke vijand beschouwen. Niet dat hij hem ooit ontmoet had! Maar toen de
Yepes nog prior was van het Hiëronymietenklooster La Sisla in de buurt van Toledo,
was er iets gebeurd dat hem tot niets anders gemaakt kon hebben dan dat. Het voorval,
een van Theotocópuli's talrijke wederwaardigheden in verband met beknibbeld
schildersloon, is snel verteld. Zijn bedeesde leerling Luis Tristan was door dit rijke
klooster een Avondmaal besteld. Het avondmaal was goed, hij had het zelf gekeurd.
De monniken weigerden de bedongen tweehonderd ducaten uit te betalen en riepen
de meester bij zich om honderd te zeggen. Messer Dominico vroeg, in
tegenwoordigheid van de leerling, of deze de onbeschaamdheid had gehad
tweehonderd ducaten te vragen. Ja, knikten de monniken. Onmiddellijk ging hij, al
brullend van ‘Waar is de schavuit?’ - Tristan te lijf, deed tenminste alsof, achtervolgde
hem tweemaal rondom een lange reftertafel, waarbij een pas aangekocht ivoren
beeldje van de Heilige Eulalia omvergeworpen werd, en liet zijn ogen vreselijk
uitpuilen, een beroerte nabij. ‘Halt, meester!’ riepen de ontstelde Hiëronymieten,
‘bedaar! Hij weet niet wat hij geëist heeft, de jonge man; hij zal zeker...’ - De Griek
kefte: ‘Ik wil hem te pakken krijgen, omdat hij geen vijfhonderd vroeg voor dat
heerlijke kunstwerk; hij verraadt zijn stand, de schaamteloze!...’ - Luis Tristan kreeg
zijn vijfhonderd.
Vroeger had hij, met Tristan en anderen, dikwijls gelachen om die doorgestoken
kaart, maar nu stemde de herinnering hem somber. Hij zocht naar nieuwe blijken
van vijandigheid in deze omgeving. Wat had

Simon Vestdijk, Het vijfde zegel

28
aant.

het, om maar iets te noemen, te betekenen, dat zijn kleine proefschilderij voor de
koning ergens in een donkere zaal achteraf hing? Pompeo Leoni had hem dadelijk
gerust gesteld; het zou daar altijd gehangen hebben; en inderdaad, na enig overleg
bleek alles te kloppen met de alleen wat te kleurige beschrijving die de beeldhouwer
hem indertijd in een brief gegeven had van die zaal. Daar Leoni het doekje nog steeds
mateloos bewonderde, had de schilder zijn zelfcritiek verzwegen. Hij gaf graag toe,
dat het ding overàl kon hangen en toch goed zijn. Maar het was niet goed! Men trof
er requisieten op aan van Hiëronymus Bosch, omdat Philips het was die met
Hiëronymus Bosch dweepte. Op de walvis, die op overdreven gruwelijke wijze een
leger verdoemden inslikte, was hij gekomen door Leoni's verhaal over de walviskaak
waarmee op het Escorial de Infantes zich zo hadden vermaakt. Omdat Philips zelf
in het midden op een gebloemd tapijt had moeten zitten, biddend, in het zwart, deugde
de compositie niet, en het zwart verstoorde de concordantie der kleuren. Behalve
Karel de Vijfde stonden er enkele dode en levende Pausen op, - naar reeds bestaande
portretten geschilderd, evenals de beide vorstelijke personen, - en dat alleen omdat
Philips juist weer eens vrede had gesloten met Pausgezinden en Jezuïeten; de
‘Aanbidding van de Naam Jezus’, die het schilderijtje voorstelde, was trouwens een
Jezuïetisch thema. - Karakterloze halfslachtigheden als in dit proefwerk bevonden
zich misschien ook nog wel in het nieuwe doek, dat hem onmiddellijk na zijn
aankomst afgenomen was om aan de koning vertoond te worden. Doch hier, in deze
Heilige Mauritius en zijn officieren, bepaalde het strelen van de smaak der wereldse
groten zich enkel tot uiterlijkheden: een al te Venetiaans coloriet nog, een uitbuiten
van het ultramarijn vooral, dat de koning hem op zijn verzoek toegezonden had.
Neen, hij had nu geen spijt meer de opdracht aangenomen te hebben, na al die
uitvluchten, waarvan het ultramarijn er één was. Hij had geen geld daarvoor, had hij
geschreven, en zonder ultramarijn kon men geen Heilige Mauritius schilderen. Hij
wist nog steeds niet, of men dit geloofd had of niet, maar binnen een week had de
berooide schatkist de dure blauwe kleurstof opgebracht in zulk een hoeveelheid dat
hij alle Spaanse kerken en kloosters wel van copieën had kunnen voorzien. Toen was
weigeren niet meer mogelijk... Of had hij er goed aan gedaan tòch nog te weigeren,
onder een nieuw voorwendsel de kleurstof terug te sturen of te schrijven zoals hij
het meende? Dat hij niet in het Escorial werken wilde, omdat hij ondanks alle eerzucht
zijn innerlijke zelfstandigheid geenszins op te offeren wenste aan een van staatswege
schilderen met de blik van de koning over zijn linkerschouder? Er bestond een verhaal
over de Vlaamse schilder Anton Mor, hij die de eerste drie koningen schilderde,
Philips' ‘veelgeliefde zoon Antonio’, Pintor y Ayuda de Cámara was zijn titel, - en
die naar Vlaanderen vluchtte, omdat de hove-

Simon Vestdijk, Het vijfde zegel

29
aant.

lingen hem hadden wijsgemaakt, dat de Inquisitie, menende dat hij de koning
behekst had, hem vervolgen zou. Nooit had de Griek iets geloofd van dit verhaal (er
waren trouwens andere in omloop). Neen, omdat hij de dwang der koninklijke eisen
niet meer in overeenstemming kon brengen met zijn kunstenaarsgeweten, dáárom
was de Vlaming heengegaan... En had zijn bejaarde vriend Antonio Covarrubias, de
dove kanunnik van het Toledaanse domkapittel, uit dien hoofde van de patroon der
doven ieder nieuw conterfeitsel met zijn treurige glimlach begroetend, en die de
laatste weken in een niet minder grote spanning had verkeerd dan zijn vrouw, zijn
leerlingen en zijn factotum Preboste, - had Covarrubias, de geleerde Graecist, hem
niet de verderfelijke invloed van het hof voorgehouden, met een Latijnse spreuk
ditmaal, van Lucanus: ‘Exeat aula, qui vult esse pius’, - aangevuld nog door Ovidius:
‘Bene qui latuit, bene vixit’, - daarmee zinspelend op een vaak door hen samen
besproken karaktertrek van de Griek, die ieder opzien zoveel mogelijk vermeed,
vooral bij mensen die hem toch niet zouden begrijpen, en die zelfs zijn weelderige
pronkzucht het liefst tussen vier muren bevredigde? Maar hij had de Rubicon
overschreden, de Mauritius was aan zijn macht ontsnapt, de Mauritius was nu bij de
koning...
Verhalen en anecdotes van Pompeo Leoni gonsden hem door het hoofd. Niet alleen
had de beeldhouwer hem alles laten zien van het grote kloosterpaleis, hij had hem
alles verteld, alles onthuld, op alles gezinspeeld. Na zich ontkleed en het licht gedoofd
te hebben, trachtte hij de voornaamste punten terug te vangen uit die overstelpende
woordenvloed in het kleine atelier waar de half voltooide buste van de koning koud
langs hen heenblikte. Daar waren allereerst de acht verminkte krijgslieden, die hem
met de wagen geholpen hadden en die nu waarschijnlijk ergens in een armoedige
herberg sliepen, in Laag-Escorial, het dorp. ‘Dat zijn Aragonezen,’ had Leoni gezegd,
op een toon alsof hij hen van even dichtbij had gadegeslagen als de schilder, ‘o, die
slaan met hun hoofd een spijker in, vriend Dominico, die is de koning nog niet kwijt!
Zogenaamd om achterstallige soldij of pensioen te eisen komen ze hier - ze zijn de
eersten niet - maar als hier geen politiek achter zit... Het is misschien dom hen niet
beter te behandelen dan de armen uit Laag-Escorial, die hier iedere dag gespijzigd
worden.’ - En hij was doorgegaan op de grote ontevredenheid, die in Aragon heerste,
waar de standen al niet meer bij elkaar geroepen waren sinds 1577, ondraaglijk voor
een vrijheidlievend volk dat niet door inquisiteurs, camarillas en vreemdelingen als
Monsignore Granvelle geregeerd wenste te worden. Reeds enige tijd was de stemming
onder de landsedelen uiterst ongunstig in verband met het schandaal Antonio Perez,
- verrader, doch van Aragonese bloede, - die evenals zijn minnares, de prinses d'Eboli,
de vrouw van de gestorven gunsteling Ruy Gomez, al tijden lang gevangen werd

Simon Vestdijk, Het vijfde zegel

30
aant.

gehouden - wederrechtelijk volgens die oproerkraaiers. Dit wist de schilder, want
dit wist iedereen. Maar wat hij niet wist was dat het proces onverwachts overgeheveld
was naar de Inquisitie, en dat men, op aanstichten van 's konings biechtvader, Padre
Diego de Chaves, de voormalige staatssecretaris gemarteld had, omdat hij tijdens
het onderzoek gezegd zou hebben: ‘Als God me verhinderen zou me te verdedigen
op míjn manier, zou ik hem zijn neus afbijten,’ - daarmee zich schuldig makend aan
de ketterij der Waldenzen, die beweerden, dat God een lichaam had, en derhalve ook
een neus. ‘Dat gaat natuurlijk te ver, mijn vriend,’ had Pompeo Leoni gefluisterd,
zich zo in zijn stoel draaiend, dat de buste op zijn rug keek, ‘de koning gaat
ongetwijfeld te ver in die dingen: alles uit handen te geven aan het Heilig Officium,
- later kan hij dan niet meer terug...’ - En als nieuwste staaltje van het autoritair
optreden der geestelijke rechtbank, - die op dit ogenblik bovendien de twee
beroemdste Spaanse geleerden, Luis de Léon en Francisco Sanchez, in de gevangenis
hield opgesloten, - vertelde hij, hoe koning Philips de Tweede aan de groot-inquisiteur
Gaspar de Quiroga, kardinaal-aartsbisschop van Toledo, primaat van Spanje, naast
Granvelle een van zijn meest vertrouwde raadslieden, en bekend om zijn gematigdheid
en humane zin, tevergeefs verzocht had, een beroemd Joods geneesheer tijdelijk uit
de gevangenis te laten om hem te kunnen raadplegen over zijn jicht! - ‘Laten we
hopen, dat je Mauritius hem beter helpt,’ - voegde de beeldhouwer er aan toe; dit
was de enige keer, dat hij op het schilderij gezinspeeld had. Want hij was al weer
verder, al weer bij zijn politieke intriges, en met potlood tekende hij een schema,
waarin de beide partijen voorkwamen, die elkaar bestreden of gedeeltelijk naar elkaar
overliepen: de oude ‘vredespartij’ van Ruy Gomez onder Quiroga, de oude Alvapartij
onder kardinaal Granvelle, tegen wie vrijwel iedereen zich verzette - de Inquisitie
er tussenin, de Suprema híer, de plaatselijke tribunalen dáár, de mislukking van het
plan voor de militaire ridderorde der Inquisitie van Santa María de la Espada Blanca,
nu, dat kon van alles betekenen, - en admiraal Doria uitgespeeld tegen de markies
de Santa Cruz, - en de Franciscanen en de Dominicanen, wat tegenwoordig ook al
op de meest onoverzichtelijke wijze door elkaar heenliep! - en de Jezuïeten niet te
vergeten, en de Portugezen!! Geduizeld had het de Griekse vriend, die toch al zes
jaar in Toledo woonde.
En nog duizelde het hem, toen hij, weerlozer tegen de beginnende slaap, zich
overgaf aan de zichtbaarder herinneringsbeelden van deze eerste dag op het Escorial,
Van de Mauritius maakte hij zich los, omdat hij hem niet meer, van Pompeo Leoni,
omdat hij hem te veel gezien had. Zoveel andere dingen waren ook voorbijgetrokken,
zalen, schilderijen, honderden gezichten. Hij zag een kleine hofnar, met korte beentjes
en een glimmend rond neusje in het kolossale hoofd. Vlak om een hoek was

Simon Vestdijk, Het vijfde zegel

31
aant.

het geweest, twee maal. Twee maal ook, in de vochtige tuinen, had hij nog een
glimp van de Aragonese soldaten opgevangen, die telkens op het paleis afstevenden
met een petitie in de hand, om telkens weer door livreiknechten voorzichtig verjaagd
te worden. Federico Zuccaro volgde, de verwaten Florentijnse schilder, door de
koning - die weliswaar liever Veronese had gehad - enige maanden van te voren als
een prins van den bloede ontvangen met zijn gehele hofstoet van Italianen, maar uit
wiens hand nog geen enkel stuk voor kapittelzaal of hoogaltaar was gekomen dat
genade gevonden had. Zuccaro scheen dat overigens niet te deren. Voor een enorm
doek op een geweldige ezel - de Griek zag het weer voor zich - stond hij stil, omstuwd
door leerlingen en bedienden; hij wierp zijn leeuwenmanen naar achteren, fronste
het voorhoofd, en volvoerde met de rechterarm één grandioos opklimmende geste
naar een violetkleurige engel, waarop de omstanders eerbiedig en bevestigend
murmelden; van de confrater, die daar juist met zijn gids voorbijging, nam hij niet
de minste notitie... Maar dat gaf niet, want reeds verschenen er andere figuren in de
naar vergetelheid voortijlende herinneringsstroom om hem te komen troosten,
verschrikken of boeien. Onder de vele broeders, overal aangetroffen, op
binnenplaatsen en in kloostergangen, kwam die éne plotseling naar voren, tegen de
achtergrond van de sierlijke, door kruisbooggangen omgeven en met fonteinen
klaterende Patio de los Evangelistas, een smal, aangrijpend gezicht, een gezicht zoals
hij het zich wenste voor de monnik, van welke orde wist hij nog niet, die geheel links
zou komen te staan op zijn grote Begrafenis van graaf Orgaz. De monnik gleed
voorbij, de omgeving bleef, de Patio de los Evangelistas. Vier Evangelisten, de
marmerbeelden van Monegro met de waterstralen ervoor,... dat waren de vier dieren
uit de Openbaring, zonder rust of duur heiligsprekend rondom de troon des Lams,
en van binnen en van buiten vol ogen, alle vensterogen van het Escorial, dat het
Nieuwe Jeruzalem nog niet geworden kon zijn... Vaag doch onmiskenbaar stond
daar plotseling zijn vrouw in een deuropening om hem uitgeleide te doen, zoals op
deze ochtend, toen zij hem zijn degen achternadroeg. Zij werd vervangen door de
prinses d'Eboli, de schone eenogige, die hij zes jaar geleden geschilderd had en van
wie hij een half jaar geleden een brief uit de gevangenis had ontvangen met het
verzoek haar een copie toe te sturen, nu zij oud en lelijk werd. Haar kerker ried hij
in een bar kasteel onder een donker samengebalde hemel, dreigend en onherroepelijk...
Een vlam uit die hemel verlichtte zijn draagkoets van binnen, de wolken waren weer
somber, wolken als op de Mauritius met de onthoofde soldaten, de verminkte,
waardige, dreigende soldaten uit Aragon, die in nieuwe vlammen, Sierra-toppen,
dampende llanuras, opgingen in hemelsgestalten, wier gewaden aanrolden als nevels,
die voorzien waren van armstompen en benen krom en uitgeteerd, en waar het

Simon Vestdijk, Het vijfde zegel

32
aant.

licht doorheen kon schijnen, totdat het, ver daarachter, de monnik weer bereikte,
die hem scheef en smartelijk aanblikte, en toen veranderde in Diego, die zeer langzaam
sprak: ‘Deze weg hééft geen midden, Señor...’ - Geen midden? Geen middenweg?
Niet de mogelijkheid van een compromis, alleen datgene schilderen wat over
ongebaande wegen ging, zoals de Aragonezen, die hem geholpen hadden zonder een
beloning te vragen?...
Voor de derde maal zweefde het schrale monniksgezicht voor hem uit, in een
baaierd van vlammen en misvormde lichamen, die de arm uitstrekten naar de violette
engel van Federico Zuccaro. Alles bewoog zich gelijkmatig op en neer, maar met
een neiging naar omlaag, waardoor hij er allengs boven uitkwam. Toen ver beneden
hem het gezang der metten weerklinken ging, was het visioen reeds in de sproeiende
afgrond gestort, zodat de zweefdroom niet lang meer stand kon houden. De exacte
maatval der Gregoriaanse responsoriën overrompelde de laatste bewustzijnsrest. Het
was één uur in de nacht.

Simon Vestdijk, Het vijfde zegel

33
aant.

Tweede hoofdstuk
De heilige Mauritius
Zeven uur later sprong hij op, kil en ontgoocheld, hij wist niet waarom. De dag leek
grijs. Overal op de celvloer lag gedroogde modder. Niet gewend vroeg op te staan,
nachtwerker als hij was, en voor het eerst volledig bewust van de ongewone omgeving,
verwonderde het hem maar weinig, aan drie verschillende personen te moeten vragen
waar hij eten kon. Hij ontbeet in een bijzaal van het refectorium, waar werklieden
in en uit liepen; de lekebroeder die bediende wist geen antwoord op zijn vraag waar
de beeldhouwer Leoni te vinden was; aan de botte grijns in zijn baardig gezicht
scheen opzettelijkheid niet vreemd. De Griek wierp een handvol maravedis in een
hem voorgehouden zakje, bekruisigde zich, en stortte zich in de doolhof van het
paleis om Pompeo Leoni te zoeken, zaal in, zaal uit, de vorsende blik vermijdend
van onbekenden, één keer van heel hoog door gips besproeid, en steeds weer lange
kloos tergangen door, die op patios uitzagen die daar niet konden zijn volgens het
plaatwerk van de Herrera in zijn boekenkast. Toen hij de Patio de los Evangelistas
herkende, dacht hij geen ogenblik aan de monnik, wiens gezicht hem de vorige nacht
begeleid had tot in de slaap. Hij stapte breed en krachtig, om zijn bevangenheid te
overstemmen, het hoofd iets tussen de schouders, naar voren spiedend als een edele
nachtuil, die van de mens alleen het langwerpige denkers voorhoofd geleend had en
de vonkende, zoveel kleinere ogen. Niets was er dat hem aan bijzondere schoonheid
trof in het Escorial. In fresco's en zolderschilderingen van middelmatige Italianen
stelde hij geen belang, en de werken die hier hingen van Titiaan en Tintoretto, zijn
eigen leermeesters, waren niet hun beste. Er heerste een onaangename geur van kalk
en specie, die naar olieverf deed verlangen, naar goede schilderijen, naar zijn
Mauritius. Waar was de Mauritius op dit ogenblik? En waar, bij alle heiligen, was
Pompeo Leoni?
Een kamerdienaar bracht hem naar een met Venetiaanse spiegels en kroonluchters
versierde zaal, verder geheel leeg. Achter in de zaal stond een groep mannen te praten,
waaronder enkele schilders die Leoni hem de vorige dag aangewezen had; helemaal
achteraan ontdekte hij de beeldhouwer zelf: één schalks en helder oog verlevendigde
zijn gemakkelijk glooiend profiel. Uit de andere gezichten, toen ze hem werden
toegewend, sprak onverholen spot, die evenwel tegenover de naderbij-komende snel
beheerst werd. De dubbele deuren, waarvoor zij stonden, verleenden toegang tot een
reeks kleinere vertrekken; een gouden schilderijlijst trad daar naar voren uit de
schemer, naast de rand van een vrij eindigend beschot of muurtje. Pompeo Leoni
maakte een gebaar, dat

Simon Vestdijk, Het vijfde zegel

34
aant.

zowel berusting kon betekenen als een aanmaning tot discretie, en liep op de
meester toe.
‘Er is slecht nieuws, Dominico,’ zo begon hij rad te praten, de ander tegenhoudend
in het midden van de zaal, ‘voor je kunstenaarstrots behoeft dit niet onoverkomelijk
te zijn; hier golden waarschijnlijk overwegingen, die, met alle respect, met kunst
niets te maken hebben. Buitendien, een vorstelijk Maecenas is geen vakman, en de
precedenten waarover ik je reeds zo vaak...’
‘Waar is de Heilige Mauritius?’ vroeg de Griek streng.
Pompeo Leoni beet zich op de lippen, zodat zijn donkerbruin baardje wipte; zijn
trouwe en eigenwijze ogen namen een droevige glans aan; hij bracht zijn handen op
gelijke hoogte voor de borst, met de palmen open naar voren, als om de schilder op
te vangen als hij flauwvallen zou, en zei fluisterend, daarbij vlug over zijn schouder
glurend, want de andere schilders en hovelingen drentelden langzaam naderbij:
‘De koning heeft je schilderij geweigerd.’
Drie maal, welgeteld, zolang hij in Toledo woonde, waren hem moeilijkheden in
de weg gelegd bij de aflevering van schilderijen of heiligenbeelden, het steeds
terugkerende getwist over het honorarium daargelaten. Het bekendste geval was dat
van de Espolio, de Ontkleding van Christus, die in de vestuario der kathedraal hing.
Aanstoot nemend aan de aanwezigheid van de drie Maria's die in de Bijbel ‘vanuit
de verte’ toezien hoe de Heiland van Zijn klederen wordt beroofd en die dus
onmogelijk op één en hetzelfde schilderij met Hem konden staan, weigerde het
Toledaanse domkapittel het doek te aanvaarden, tenzij de Griek de drie Maria's
verwijderde. Commissies werden benoemd, een scheidsgerecht; een eindeloos proces
scheen in aantocht, totdat eindelijk de alcalde mayor, de domheren steunend, de
voorwaarde omzette in een bevel; even was er zelfs sprake van een aanklacht bij de
Inquisitie, te meer omdat de Christusfiguur op het schilderij wel is waar alle aandacht
tot zich trok en de volle belichting ontving, doch op een lager niveau stond dan
sommige figuren op de achtergrond, hetgeen twijfel zou kunnen doen rijzen aan Zijn
Goddelijkheid, - zelfs het ketterse Arianisme werd terloops genoemd in dit verband.
De Griek verwijderde de drie Maria's en wachtte met de aflevering tot de alcalde,
die het al jaren aan de lever had, gestorven was en opgevolgd door zijn vriend Juan
Lopez; daarop schilderde hij de drie Maria's in de strakkere, persoonlijker stijl,
waartoe hij juist was overgegaan, opnieuw, op precies dezelfde plaats, even groot
en even duidelijk, en vroeg honderd ducaten meer, die hij kreeg. Ook de andere
geschillen waren steeds in zijn voordeel beslist, en langzamerhand had hij zich
aangewend, bij iedere bestelling zich die dubbele afloop voor ogen te houden: de
mogelijke bezwaren en chicanes, en de zekere overwinning. Tegenover deze
onverwachte wending even-

Simon Vestdijk, Het vijfde zegel

35
aant.

wel die zijn bezoek aan het Escorial had genomen schoot hij te kort, juist in
diezelfde twee opzichten. Want niet alleen had hij geen seconde aan een weigering
gedacht - na al die jaren voorbereiding, die dringende brieven met koninklijk zegel!
- de instantie waarmee hij dit keer te doen had was ook in geen enkel opzicht op één
lijn te stellen met onderling verdeelde en naijverige koorheren, die hij in zekere zin
als zijn gelijken beschouwen kon. Het was de koning die geweigerd had. En hij was
voldoende vertrouwd met de ‘precedenten’, zoals Leoni ze noemde, om te weten dat
dit gelijk stond met een veroordeling van zijn gehele werk. Hofschilder zou hij niet
worden, nooit, - maar misschien was dit nog het enige dat de teleurstelling draaglijk
maakte, ja, dat zelfs een vaag gevoel van verlichting deed opkomen, na de eerste
ogenblikken, dat de vernederende slag hem radeloos had doen staan.
‘Ongetwijfeld is dat herhaalde uitstellen van je er schuld aan,’ fluisterde de
beeldhouwer aan zijn oor, ‘we weten allen hoe de koning het nolo episcopari haat;
ring en staf moet men vreugdevol aanvaarden, zonder kunsten; ook in jouw geval
kan hij valse bescheidenheid vermoed hebben...’
‘Dan had hij het ultramarijn niet gestuurd,’ wees de Griek deze onderstelling af.
Verheugd, dat zijn vriend zich zo goed meester was, en volkomen bereid zijn
gezichtspunt op te geven, maakte Leoni een twijfelend en inschikkelijk gebaar, en
keerde zich toen tot de anderen, die in een halve kring om hen heen waren gaan staan.
‘Actum rem agere, caballeros!’
‘Breng ons toch met de caballero in kennis, Don Pompeo!’ sprak een der
hovelingen, terwijl de anderen het hoofd scheef hielden, gereed voor diepe buigingen.
Er waren er vijf, behorend tot de lagere hofadel; het geestdodend bestaan in het
Escorial, waar men zich drie uur per dag aan godsdienstplichten had te wijden, en
waar ‘maîtresse’ een scholastisch begrip was, of op zijn best iets verheven Platonisch
uit Baldassar Castiglione's liefdeshandleiding voor hovelingen, had hen al weken
lang aansluiting doen zoeken bij de schilders.
‘Dominico Theotocó... ach, Señor, onze logge Castiliaanse tong! Heb medelijden!
Wij spreken alleen de taal waarin keizer Karel bad. Wij bidden óók veel, Señor.’
Het leek de Griek niet de onaangenaamste van de vijf, die dit zei: een pronkziek
uitgedoste man, klein van stuk, en met een uiterst onbeduidend knapengezicht, dat
grappig nerveuze trekkingen rondom de ooghoeken vertoonde, die voor geest konden
doorgaan. De anderen deden veel gereserveerder. Leoni bewoog zijn handen als een
weegschaal, waarop hij de plechtig uitgesproken namen woog, en sloeg alleen de
schilder over, die zijn vriend reeds kende van de eerste dag, Romulo Cincinnato, een
Italiaan, die verveeld voor zich uitstaarde.
‘Wij in Toledo noemen hem El Greco,’ zei de beeldhouwer met ge-

Simon Vestdijk, Het vijfde zegel

36
paste trots. Hij gaf graag te kennen, dat hij geen slaaf van het Escorial was en
beschikken kon over twee residenties, indien hij dit wenste.
‘El Griego dan toch zeker.’
‘Neen, Señor, Greco. Op zijn Italiaans, met uw verlof!’
‘Uwe Genade sprak over keizer Karel,’ viel een lange, statige edelman met
sardonische neusvleugels in, ‘is het u soms óók bekend, dat hij geheel andere middelen
te baat nam om van zijn jicht af te komen dan Don Felipe?’ - en, toen de ander de
wenkbrauwen optrok: ‘Don Felipe namelijk laat mannelijke heiligen schilderen
daarvoor, terwijl zijn vader...’
‘Ach, ik begrijp, Don Jayme, Uwe Genade zinspeelt erop, dat hij met de vrouwen
genoegen nam, in natura, en onheilig...’
‘Ongetwijfeld, Don Fadrique, maar wellicht dat de zoon van de dwalingen zijns
weegs is teruggekeerd, - en voor ons allen ware het een weldaad, - nu hij...’
‘Komt, komt, caballeros,’ riep Leoni met een schrille stem, onrustig de gezichten
afzoekend, ‘ge moet onze vriend Greco niet op een langzaam vuurtje braden, al zijn
we hier in het klooster van San Lorenzo...’
‘In elk geval niet in dat van San Mauricio!’
De uitval was afkomstig van een der Italiaanse schilders. Greco keek hem strak
aan, maar de man vermeed zijn ogen en liep tenenwippend om de groep heen, waaruit
nu van verschillende plaatsen gefluister klonk.
‘Staan er beesten op uw schilderij?’ vroeg plotseling op uittartende toon de kleine
Don Fadrique, terwijl hij een stap dichter bij de kunstenaar kwam, die iets terugweek.
Dat diegene onder de hovelingen, die hem het minst ondraaglijk had toegeschenen,
zich juist ontpopte als de kwaadaardigste, ontnam hem voor het eerst alle zekerheid.
Het bloed steeg in zijn wangen op, nu nog het bloed, straks de gal... Maar zover was
het nog niet. Hij bleef rustig. Zijn antwoord klonk bijna nederig.
‘Alleen een slang, Señor.’
‘Geen honden en katten?’
‘Neen, Señor.’
Weer viel Leoni ijverig en gedienstig in. Ah, hij wist wel waar de caballero op
doelde! Op de oude hofschilder Juan Fernandez Navarrete immers, die niet alleen
engelen met baarden schilderde, maar ook honden en katten naast heiligen, omdat
hij zoveel van die dieren hield, niet te verwonderen trouwens, want hij was zelf stom
en werd El Mudo genoemd. Maar zo was zijn vriend El Greco niet! De slang op de
Mauritius, dat was om zo te zeggen een kleine, fijne toegift, een gracieus kronkelende
verlenging van de handtekening! Buitendien (Leoni herhaalde hier een kwinkslag
uit de tijd dat de koning de zes jaar geleden gestorven Navarrete kapittelde), was het
niet uitgemaakt, dat ook beesten de hemelse zaligheid deelachtig konden worden,
waar in de theologie immers vaststond, dat de Heilige Hostie, aan hen uitgereikt...?

Simon Vestdijk, Het vijfde zegel

37
aant.

‘Maar wat heeft, bij San Lucas, onze goede vorst dan bewogen om een dergelijk
meesterwerk af te wijzen?!’
Allen keerden zich met verbaasd geamuseerde gezichten naar de spreker, Don
Fadrique, die met goed gespeelde radeloosheid van de een naar de ander keek. De
spot was dáárom zo vernietigend, omdat niemand anders dan Leoni het schilderij
nog gezien had! Hoewel Greco dit natuurlijk niet weten kon, voelde hij de spot maar
al te goed, en niet van zins langer tot mikpunt te dienen, ondersteunde hij haastig het
voorstel van de beeldhouwer om er zich met eigen ogen van te gaan overtuigen, dat
hier inderdaad sprake was van een meesterwerk. Hij was er zeker van, dat zijn
schilderij de spotters zou doen verstommen. Hij verlangde er zelf naar het terug te
zien...
Een wonderlijk en bont tafereel was het, dat zich aan hen opdeed, toen zij het
derde van de kleine vertrekken, die de voortzetting vormden van de spiegelzaal,
betraden. Het veroordeelde doek was vrij groot, anderhalf maal zo hoog als breed,
oningelijst, en stond tegen de muur geleund tussen andere schilderijen. Vier
mansfiguren, - rood, geel en ultramarijn hun nauwsluitende gewaden, in verschillende
samenstelling, - naar elkaar gebarend in ernstig gesprek, en aangevuld met koppen
van geharnasten, wier hoger opstijgende groep langs hellebaarden en vaandels
overging in een gloria van wolken, lichtstralen en musicerende of omlaagzwevende
engelen, lieten links nog slechts een smalle strook vrij die in een laag en hol verschiet
de eigenlijke marteldood vertoonde van de Heilige Mauritius en het Thebaïsche
legioen, die in 287 na Christus onder de Romeinse veldheer Maximianus Herculeus
geweigerd hadden aan de heidense goden te offeren. De heilige kwam dus twee maal
voor op het schilderij: één maal op de voorgrond, de vinger vermanend opgeheven
tegen zijn metgezellen, een tweede maal, opzij- en achterafgehouden en bijna drie
keer zo klein, terwijl hij barmhartig het hoofd opving van een der slachtoffers, die
hij zelf spoedig in de dood volgen zou. Andere onthoofden, geheel ontkleed, lagen
meer naar voren op de grond; de kleine partij van de slang met het papier in de bek,
de boomstronk, de bloemen, bevond zich rechts onder. Alle gestalten waren goed
geproportionneerd, de sierlijke handstanden getuigden van opmerkingsgave en
schoonheidszin, de kleurenmengeling scheen feilloos, maar de compositie van het
geheel was van een dusdanige stoutmoedigheid, dat de Italiaanse schilders zich de
ogen uitkeken en, toen Don Jayme de stilte verbroken had, met ‘Por vida de Dios,
het Heilig Officium mag me de tong doorboren, maar ìk vind 't mooi,’ slechts
aarzelend met hun bezwaren voor de dag kwamen, daarbij telkens naar de schepper
omziend, die doodsbleek achteraan stond, zonder zich te verroeren. Nadat de anderen
verschillende invloeden hadden aangetoond, - men noemde onder meer het geijkte
motief van de Santa Conversazioni der Venetiaanse

Simon Vestdijk, Het vijfde zegel

38
aant.

school, dat hier als voorbeeld gediend kon hebben, - zei Romulo Cincinnato kortaf,
dat zelfs de meest vooruitstrevende volgelingen der grote Renaissancemeesters een
dergelijke verhouding van één tot drie niet kenden tussen de figuren van achtergrond
en voorgrond. Waar was de symmetrie, waar de verbindende overgang? Hij gaf toe,
dat de techniek en de portretteerkunst te prijzen waren.
‘Maar dat zijn voor de koning geen motieven om het te weigeren,’ merkte een der
Spaanse schilders op, ‘eerder nog die al te natuurgetrouwe portretten. Daar is al meer
over te doen geweest.’
‘Is er een zelfportret bij, meester?’
Allen keken ze nu tegelijk om, keken hem onbeschaamd, zij het ook zonder spot,
in het gezicht, doorzochten het, martelden hem met hun domme ogen, terwijl híj
niets anders had willen doen dan bidden voor zijn schilderij, dat hem nooit zo schoon
was voorgekomen. Voor het altaar was het niet waardig gekeurd, - het was zèlf een
altaar, en daarom juist... - Hij schudde het hoofd.
‘Ik blijf er bij,’ verkondigde Don Fadrique, zijn lachrimpeltjes verscherpend, ‘dat
de slang niet het attribuut is van de Heilige Mauritius, maar van de Heilige Johannes.’
‘Ik weet het, er staat te veel naakt op!’ riep een ander.
‘Kom, Don Rodriguez, naturalia non sunt turpia; het zijn, Deo Gratias, niet de
jichtheelsters van Don Jayme, die door onze vriend...’
‘U kent de koning slecht, Don Pompeo!’
‘De kleuren zijn te licht en te vrolijk, er is te veel blauw en geel!’
‘Dat was bedongen, het altaar is zeer donker gelegen.’
‘Welke wonderen heeft San Mauricio eigenlijk in Spanje gedaan?’
‘De oude, dove Covarrubias uit Toledo ziet een speld vallen, caballeros, sinds
hij...’
Boven deze commentaren en uitroepen uit klonken plotseling dreunende
voetstappen op de gang. Het was of de paleiswacht aan marcheerde! Verstomd keken
de aanwezigen naar de ingang van het zaaltje. Al spoedig verdrongen zich in de wijde
opening tientallen gedaanten met lang, krullend haar; zij schikten zich in twee rijen,
en daar kwam statig wiegelend, plechtig en zelfbewust, Federico Zuccaro de
afgeschoten ruimte binnenschrijden, gevolgd door leerlingen, die
schildersbenodigdheden torsten. Na de aanwezigen vluchtig gegroet te hebben, wees
hij op een der doeken tegen de muur, gaf instructies, wierp zijn dof gouden manen
achterover. Hij had flauwe, glazig zelfvoldane ogen en een vrouwelijke onderkin;
zijn verwatenheid sprak overigens meer uit houding en gebaren dan uit zijn gezicht.
Voor zijn linkerbeen stond, zonder dat iemand gezien had hoe hij daar had kunnen
komen, met devoot gevouwen handen en een pruilend onderlipje de hofnar Miguel
d'Antona, die Greco de eerste dag reeds had opgemerkt, een foeilelijke dwerg, maar

Simon Vestdijk, Het vijfde zegel

39
een der machtigste mannen van Castilië. Miguel d'Antona veroorloofde zich niet
alleen alle denkbare vrijheden met zijn koninklijke meester, hij was, vooral voor
diens biechtvader, ook onmisbaar, omdat alleen hij, door zich listig onder stoelen en
achter gobelins te verbergen, te weten kon komen wat er aan het hof voorviel. Behalve
als verklikker werd hij gebruikt als agent provocateur. Kwam er een geleerde, een
kunstenaar, een gezant op het Escorial, die Philips niet aanstond, Miguel d'Antona
was de klis, die de ongewenste telkens en telkens weer in de rug werd geworpen, net
zolang tot de ‘waardige rust der Castilianen’ doorbroken was en de man de risée
werd van de gehele hofhouding. Sinds enige weken nu was de opgeblazen Zuccaro
het slachtoffer. Als een gebeeldhouwd duiveltje onder aan een prachtig Gothische
koorstoel hechtte de dwerg zich aan de arrogante gestalte van de Italiaanse schilder,
die zich hier als een koning gedroeg, zonder het de werkelijke koning naar de zin te
kunnen maken. Hij bewees hem vorstelijke eer, rende ijverig mee in zijn
leerlingenstoet, spotte en buitelde achter zijn rug. De Florentijn was reeds voldoende
ingewijd om de nieteling, die hem niet hoger dan het gevulde middel reikte, niet te
durven verjagen. Zoveel mogelijk negeerde hij hem. Maar soms ging dat moeilijk,
zoals nu, in dit schilderijenvertrek, waar de hovelingen zich onmiddellijk meester
maakten van Miguel d'Antona. Men riep hem toe, dat hier twee lotgenoten waren,
hij moest maar raden wie, - ja, Messer Federico en El Griego, zij konden elkaar de
hand reiken! Met een schurend keelgeluid knorde de dwerg terug, onverstaanbaar.
Nog steeds stond hij voor het linkerbeen van Federico Zuccaro, die niet weg durfde
gaan ter wille van de hem hoffelijk toesprekende edelen. Don Fadrique, met één oog
op de Griek, riep:
‘Bewonder in elk geval, vereerde meester, het werk van uw beroemde confrater
uit Toledo...’
Federico Zuccaro beantwoordde deze uitdaging door om Miguel d'Antona heen
te stappen, zich breed en gebiedend voor de Mauritius op te stellen, een koker van
zijn rechterhand te maken en na de eerste blik op de blauwe en gele wambuizen
uiterst verachtelijk te lachen. Schoon van nature vaag en breedsprakig, was hij gewend
alles met korte, snijdende woorden af te doen; in zijn gedrag copieerde hij nog steeds
Michelangelo. Toen de hovelingen hem naar zijn mening vroegen, sprak hij luidop
het Italiaanse woord voor ‘uitwerpselen’ uit en begon, zich meteen bukkend, vuurrood
in zijn gezicht, een van zijn eigen doeken te voorschijn te trekken, wenkend naar de
assistenten bij de ingang. Zo dom was hij niet, of hij begreep, dat het daverende
gelach minder zijn geringschattend oordeel gold of de inkleding daarvan dan het
platte volksaccent, dat hem zijns ondanks was ontsnapt. Maar nu kwam Miguel
d'Antona in actie. Slecht verdragend, dat er om andere grappen werd gelachen dan
de zijne, daarbij van oordeel, dat Zuccaro zich reeds

Simon Vestdijk, Het vijfde zegel

40
aant.

bespottelijk genoeg had gemaakt, naar een ander slachtoffer uitziend dus, en geen
beter vindend dan het geweigerde doek, vormde hij fluks een kring om zich heen
door alle aanwezigen als een kleine sjouwerman één voor één achteruit te duwen,
daarbij op koddige wijze even terugdeinzend voor het fluwelen zitvlak van de
voorovergebogen Florentijn, - en ving toen aan, vlak voor het schilderij geposteerd,
onder algemene toejuichingen de vingerstanden te parodiëren van de Heilige Mauritius
en zijn officieren. In die korte tijd moest hij ze uitstekend hebben bestudeerd; behalve
de gebaren, puntvingers die boorden ter uitnodiging of als tegenwerping, zag men
ook de uitdrukking der vier baardige gezichten beurtelings op groteske wijze
weerkaatst in het logge, treurige mombakkes van de dwerg. Men schaterde, men
sloeg de handen in elkaar.
‘Bravo, Miguel!’
‘Vooruit, nu die linker, Miguel, en laat deemoed je geest besturen!’
‘Dertig dagen aflaat van San Mauricio voor onze goede dwerg!’
Met starre ogen volgde El Greco het schouwspel, dat volgens sommige
toeschouwers de schoonste autos sacramentales nabijkwam. Met een ongelooflijke
histrionische vaardigheid hoonde de dwerg het werk van zijn handen; kleurloos
scheen het doek te worden, verflenst en doods, onder deze nabootsing die een
vernietiging was. De laatdunkende spot der edelen had hij verdragen, omdat hij zich
hun meerdere wist, maar het schilderij was zíjn meerdere, en het schilderij was weg.
Hij was minder dan niets. Een dierlijke drift, laatste steun voor zelfbehoud, kolkte
in zijn borst, maar de lange, bleke vogelkop bleef van steen, en de baard trilde niet.
‘Kom mee.’
Pompeo Leoni voelde vier nagels door zijn mouw. Niemand sloeg acht op de twee,
toen ze zich snel verwijderden en naar de spiegelzaal terugliepen. Pompeo Leoni
sprak met een strelende, bemoedigende stem, als tegen een bedroefde vrouw.
Dwaasheid, zich de dingen zo aan te trekken! Vriend Dominico moest toch begrijpen
wat hier achter zat! Zuccaro was niet de enige Italiaan! Zodra de hem aangedane
behandeling ruchtbaar werd in zijn geboorteland, zouden ook de werkelijk begaafde
kunstenaars niet meer naar het Escorial willen komen! Er moest dus een Spaans offer
aan toegevoegd, om de wereld te laten zien, dat het niet uitsluitend tegen de Italianen
ging; maar dat had niets te betekenen; een grote geest zoals Dominico Theotocópuli
was boven zulke kleinigheden verheven: aquila non captat muscas, - hij vergat die
spreuk van Desiderius Erasmus toch zeker niet?!...
‘Ik wil vandaag nog de koning spreken,’ zei El Greco.
Pompeo stoof achteruit en liep met dezelfde vaart terug, waarna hij de Griek bij
een knoop vatte van zijn naar onderen spits toelopend buis. Beiden waren even bleek.
‘Zet je dàt uit het hoofd, in Godsnaam, goede vriend, het kan je niet

Simon Vestdijk, Het vijfde zegel

41
aant.

baten! Meer nog, het zou de ontevredenheid kunnen opwekken van Zijne Majesteit!
Een petitie, goed, - langs de schriftelijke weg is reeds veel bij hem bereikt, hoewel
in het onderhavige geval...’
‘Ik wil vandaag nog de koning spreken, ik ga niet naar Toledo terug voor ik hem
gesproken heb.’
‘Bij Santiago de Compostella, welk een koppigheid! - Maar ik weet het, niets
helpt, niets, niets... Gewend aan stiftsheren en monniken, nietwaar, die zich laten
overbluffen! Het zou je anders vergaan bij onze Allerchristelijkste Heerser,
Dominico... Komaan, wat resignatie, vriend, wij zijn geen kinderen meer! De hand
aan de ploeg en niet omzien! Fervet opus! - Neen, neen, neen... En dan een audiëntie!
Weet je wat een audiëntie is? Dat is, na Willem van Oranje, datgene wat koning
Philips het meest haat op dit ondermaanse! Halve dagen spant hij zich nu in, schrijft
hij zich stijf voor de canonisatie van Teresa de Jesus; toen zij nog leefde, heeft de
Ilustrísma Señora, de zalige ordestichtster die hem toch zo na stond en wier
levensbeschrijving naast die van de Heilige Augustinus al jaren op zijn tafel ligt, de
koning nooit te spreken kunnen krijgen, - zogenaamd door toeval...’
‘Vandaag nog, Pompeo,’ zei El Greco.
Pompeo Leoni wierp zijn armen in de lucht, en klampte een paleisbeambte aan,
die juist de spiegelzaal betrad.
Geen Spaanse edelman dier dagen zou een ogenblik geaarzeld hebben El Greco's
houding tegenover de spot der hoftrawanten laf te noemen; maar iedereen had erkend,
dat zijn moed des te groter was, nu hij zich in de nabijheid wagen ging van iemand
aan wie diezelfde hoftrawanten alleen met vrees en beven konden denken, de kleine
Miguel d'Antona meegerekend, die zich iedere nacht in zijn groot bed afvroeg hoe
lang zijn dwaas régime nog duren zou. Wat Greco bewoog was niet het verlangen
de koning van zijn besluit af te brengen of zijn beweegredenen te vernemen, - van
de vele veronderstellingen daaromtrent zou er wel één juist zijn! - doch om hem te
zien, om hem in de ogen te kunnen zien. Een blik zou alles ophelderen, hoe dan ook.
Maar omdat men moeilijk zwijgen kon daarbij, bleef hem niet anders over dan de
rol te spelen van de gekwetste vakman die aan de opdrachtgever om rekenschap
vraagt. Pompeo Leoni, die het zo moest opvatten, beval hem dan ook herhaalde malen
matiging aan, toen hij berichten kwam, dat de audiëntie om drie uur in de middag
plaats kon hebben. De moeilijkheden waren niet zo groot geweest als hij verwacht
had; waarschijnlijk was de vorstelijke jicht minder stekend, of het resultaat van de
marteling van Antonio Perez, die nog altijd geheime documenten achterhield,
onverhoopt gunstig, of het Engelse complot in goede gang. En dan, schilders waren
nu eenmaal 's konings troetelkinderen!

Simon Vestdijk, Het vijfde zegel

42
aant.

De Griek kon daar niet zo zeker van zijn. Terwijl hij, voorgegaan door de met
staatsstukken beladen eerste kamerdienaar, de gangen doorliep naar het
noordoostelijke gedeelte van het paleis, trachtte hij zich snel te herinneren wat hij
wist over koning Philips de Tweede. Ondanks een zekere geïmponeerdheid door
wereldse grootheid had hij niet het gevoel zo straks voor een overweldigende figuur
te zullen staan, niet alleen om een algemeen bekende peuterige kleingeestigheid, die
ongetwijfeld het meest in zijn eigen nadeel was, maar omdat hij zijn overwinning
reeds had geïnd met de overwinning op de ànderen, die de koning vreesden om al te
onnaspeurlijke redenen. Wat was hier te vrezen? Wie zou een man vrezen, die om
zo te zeggen de gehele dag het testament van zijn keizerlijke vader open naast zijn
brevier had liggen ter bepaling van zijn gedragslijn?... Toen hij echter voorbij de
wachtsoldaat in rood-gele uniform en de terugwijkende kamerdienaar het vertrek
met de welvende zoldering was binnengetreden, waar van alle kanten de meest
verwarrende indrukken van onder af tegen hem opsprongen: de glimmende tegelvloer,
een crucifix op een laag tafeltje, een wereldbol op metalen statief, bruine monniken,
diep gebukt schrijvend, het matglazen venster dat de hoge hemel ontkende, - toen
verloor hij alle zelfvertrouwen, hij begon zijn benen te voelen, en bleef besluiteloos
op de drempel staan. Moest hij buigen of moest hij knielen? Het laaggelegene,
kruipende en simpele van al die bestanddelen streed met de apotheose van
koningsmacht zoals hij zich die onwillekeurig had voorgesteld: vorstelijke gestalten,
tronen, staatsiezalen, en daarbij nietige menselijkheid... Was hier de verhouding soms
omgekeerd? Daarbij kwam nog iets anders. Tegenover meer dan één mens, een groep,
een gezelschap, vooral indien ongelijkmatig van samenstelling, wist hij zich steeds
onzeker en de mindere, en hier waren er al vijf: buiten en behalve de drie monniken,
en dat daar rechts beneden hem, dat hij nauwelijks goed kon onderscheiden, de
biechtvader des konings nog, wiens ogen hem ironisch en nieuwsgierig opnamen en
toen dringend knipten in de richting van de lang uitgestrekte figuur op de ligstoel,
die voor de bezoeker zo wazig bleef. De Dominicaan Padre Diego de Chaves had
het gezicht van een oude, slimme sacristein: hoog opgetrokken, rechte, cynische
streepjes voor wenkbrauwen, open mond met een niet uitgezakte, doch fraai en
waakzaam gespannen onderlipboog, oogleden luikend en opkruipend: puntig naar
boven wijzende driehoekjes naast de neuswortel. Hij miste twee voortanden. Met
een boek of foliant was hij op iets bidstoelachtigs gezeten, dat door de wijdheid van
zijn wit gewaad bebroed werd. Geluid werd er niet vernomen: alleen een klok tikte
haastig. De kamerdienaar sloop naar de monniken, vlijde zijn paperassen neer, en
verdween met evenveel andere. Zo goed als zijn benen hem dat veroorloofden, draaide
de Griek zich dus naar rechts. Van heel diep vernam hij een gemurmel:

Simon Vestdijk, Het vijfde zegel

43
aant.

‘Sosegnos, Señor.’
Nu zonk hij nog onherstelbaarder weg, overmeesterd door de herinnering aan
talloze verhalen hierover: hoe de koning door dit gewoontewoord verlegen gezanten,
stotterende smekelingen op hun gemak trachtte te zetten. Met bevende knieën viel
hij neer, en kuste een hand, die knobbelig en onbeweeglijk was. Het scheen of hij
zich naast een ziekbed bevond, waarvan de verhoudingen te ver uiteen lagen om
zelfs in uren tijds door het begrip aan elkaar gehecht te kunnen worden. De
opgetrokken hand betekende jicht, het omzwachtelde been op de lage schabel
betekende jicht, daartussenin was het zwart, eindeloos, onaanraakbaar. En al zaten
de witte baard en de zwarte afgeknotte punthoed ook veel dichter bij elkaar, daartussen
was het niet minder onaanraakbaar, en enkel het rood van de oogleden, zeer vluchtig
gezien, leverde een menselijk aanknopingspunt. Door de doodse stilte drong zelfs
geen ademhaling.
‘Sosegnos...’
Hoe hij weer opkwam, wist hij niet. Hij zweeg. Achter hem waren de monniken,
de biechtvader, niet weg te denken. De koning lag achterover in zijn ligstoel, zo
onbeweeglijk en placide, dat het niet eens afwachtend was te noemen zoals hij zich
gedroeg. Hij wist te zullen stotteren, hij opende de mond. Er gebeurde niets. Er tikten
opeens twee klokken, één van heel ver, tinkelend door het lage, witte vertrek.
‘Uwe Majesteit veroorlove...’
Voor het eerst werd hij de ogen van de koning duidelijk gewaar. Verstild en gelaten
hadden ze hem aangeblikt vanuit die dikke, roodontstoken leden, en met iets er in
van een onbeschrijfelijke, koel welwillende spot, die evengoed iets anders kon
betekenen. Droefheid misschien, - doch waren droefheid of spot wel denkbaar bij
zulk een dodelijke aangezichtsverstarring, waarin de tijd opgeheven scheen? Onder
ziekelijke dwang moest hij aan de Openbaring denken, aan de vernietigde tijd in het
Hemelse Jeruzalem... Ja, hier leefden gelijkelijk verleden en toekomst, een gestorven
vader die beval, gebeenten van alle koningshuizen van Spanje, die bevelen zouden,
zodra zij hierheen waren overgebracht, een eeuwige en onveranderlijke kerk, de
wereldpolitiek met zijn vaste, onveranderlijke lijnen naar het komende, - maar de
man zelf was er niet meer. Hij was en was niet, hoewel hij was, - wéér de
Openbaring...
‘Uwe Majesteit, mijn schilderij,’ hoorde Greco zichzelf zeggen, en, stotterend,
bang en snel, schoon met het overslaande keffen erin, dat bij zijn driftbuien hoorde:
‘Uw redenen te vernemen - voor Uwe weigering - heb ik mij verstout...’
‘Ik weet niet wat uw schilderij voorstelt,’ kwam er ná een lange stilte van beneden,
afgemeten en voorzichtig.
Op zoiets kon men eenvoudig niet antwoorden. Greco vervolgde:

Simon Vestdijk, Het vijfde zegel

44
‘Uwe Majesteit vergeve mij; ik heb dit geschilderd zonder kerkelijke instructies, er
kunnen fouten in schuilen. Maar het is mijn levenswerk. Er is zoveel gezegd...’
Hij hield op. - Stilte. - Weer de zachte stem:
‘In de hemel zult u niet binnengelaten worden op voorspraak van de Heilige
Mauritius...’
Achter zich hoorde hij een monnik verschuiven. Hij werd ongeduldig. Eerst later
begreep hij, dat de koning hier op een oude legende doelde: schilders zouden de
eeuwige zaligheid steeds met bijstand van de door hen geschilderde heiligen
verwerven, - een toespeling die op precies dezelfde wijze reeds tegen Zuccaro,
Navarrete en alle andere tekort schietende Escorialschilders te pas was gebracht...
Maar hij begon zich geprikkeld te voelen minder omdat hij de toespeling niet begreep
dan door Philips’ lijdzame onverstoorbaarheid. Hij wist ineens, dat hij tòch hofschilder
wilde worden, ondanks alles. Ten onrechte had hij zich geschikt. Deze man moest
te dwingen zijn! Daar hij het vermoeide gebaar van de koning niet opgemerkt had,
kwam de stem van Padre Diego de Chaves geheel onverwachts.
‘Zijne Majesteit,’ sprak deze geestelijke leidsman vaardig lispelend achter zijn
rug, ‘bewondert uw schilderij als kunstwerk, maar acht het ongeschikt om in een
kapel van de Escorialkerk opgehangen te worden. Men kan zich wellicht daarbij
neerleggen.’
‘Uwe Majesteit,’ begon de kunstenaar weer, op stelliger toon, doende alsof hij de
Dominicaan niet verstaan had, ‘ik ben bereid iedere verandering aan te brengen die
u goed dunkt. Ik stel het grootste vertrouwen...’
Een glimlach streek over het vroeg-oude gelaat. Met een pijnlijke trek om de mond
kwam de koning overeind zitten. Hij keek de schilder niet aan, toen hij aarzelend
zei:
‘Mijn dierbare vriend Titiaan, God hebbe zijn ziel, schreef mij acht jaar geleden
in een aanbevelingsbrief, dat u in 1565 als zijn leerling meegeholpen had aan de
Marteling van de Heilige Laurentius. U heeft meegeholpen, u heeft er niet van geleerd,
meester. Dit uitnemende doek is een martelscène, die tot de gelovigen spreekt, het
uwe niet.’
En toen Greco bleef zwijgen:
‘Kent u de tweede dialoog van Andrea Gilio, die in 1564 gedrukt is?’
‘Ik heb hem in mijn bezit, Uwe Majesteit.’
‘Dat spaart dan een oratie uit. Een kunstwerk moet aangrijpend en natuurlijk zijn,
niet louter schoon en sierlijk; ook het Concilie van Trente was hierover zeer duidelijk.
Gilio noemt als voorbeeld de Laocoöngroep, die in 1506...’
Zo onhoorbaar stierven de laatste woorden uit, dat de onderbreking van de kant
van de Chaves niet opzettelijk kon zijn. Hij lichtte toe:
‘Zijne Majesteit verwachtte een martelscène, die om wraak riep, die

Simon Vestdijk, Het vijfde zegel

45
aant.

de toeschouwer tot een vurig en daadkrachtig zoon mocht maken der Heilige
Roomse kerk. Bij u is de marteling beperkt tot de achtergrond, waar niemand haar
opmerkt.’
Philips wachtte tot de Dominicaan klaar was en vroeg toen, steeds even zacht en
vriendelijk, maar de Griek voor het eerst recht in de ogen kijkend:
‘Waarover spreken die mensen, Señor?’
Deze vraag bracht de schilder in grote verlegenheid. Hoe goed herinnerde hij zich
niet zijn maandenlange worsteling om de vier figuren op de voorgrond tot een goed
geheel te vormen, schilderkunstig. Daaronder was de legende zelf, de menselijke
betekenis dier handstanden, dier toegewende koppen, geheel teloorgegaan.
Aanvankelijk stelde het schilderij voor, hoe Mauritius bezig was zijn officieren
Exsuperius en Candidus te vermanen de marteldood manmoedig te dragen, maar
toen had de zware figuur het verst naar voren, die in de blauwe tuniek (het ultramarijn
van de koning!), zich daar als het ware tussengedrongen, en evengoed kon men nu
volhouden, dat het een gesprek betrof tussen Mauritius en een afgezant van
Maximianus Herculeus, die de heilige zijn naderend einde kwam aanzeggen of hem
wilde overhalen zijn tegenstand te laten varen en toch nog te offeren aan Mars of
Jupiter. Door de gelijktijdige overwegingen van compositie, coloriet, licht en schaduw,
was dit hinken op twee gedachten hem nauwelijks tot bewustzijn gekomen, - maar
nu moest hij het zich bekennen: er wàs geen antwoord op de vraag van de koning,
geen ondubbelzinnig antwoord althans. Om zich niet te verstrikken in eindeloze
uiteenzettingen, hield hij zich aan de oorspronkelijke opzet, en legde zo bondig
mogelijk uit, waarover het gesprek ging tussen de ten dode gewijde primicerius en
zijn officieren.
‘Op dit moment, dat het schilderij voorstelt, worden hun laatste aarzelingen
overwonnen, Uwe Majesteit,’ eindigde hij hoopvol.
‘Het moment is slecht gekozen,’ klonk het achter hem.
El Greco toonde zijn brede rug en bleef de koning aanzien.
‘Aarzelingen,’ zei deze, minzaam glimlachend, ‘worden niet beloond met een
hemelse gloria zoals u zo verdienstelijk schilderde. Hadden deze mannen geaarzeld,
zij zouden geen heiligen...’
‘Ik bedoel,’ viel de schilder hem vol vuur in de rede, en onmiddellijk luisterde
Philips met de grootste hoffelijkheid toe, ‘hun gezindheidsverandering, hun intentie
om voor het geloof te sterven, die hier geglorifieerd is! Er waren weerstanden, zij
hechtten nog aan het leven, deze geloofshelden, - uit deze seconde van hun volledige
bekering vloeit al het andere voort...’
Een stap dichter bij de koning, die geen lid bewoog en de ogen gesloten hield,
sprak hij verder: een overredende woordenstroom, zonder enige belemmering nu.
Hij merkte niets van de veranderingen achter

Simon Vestdijk, Het vijfde zegel

46
hem in het vertrek. Geheel in beslag genomen door de verdediging van zijn schilderij,
ter wille waarvan hij alles ter wereld had staande gehouden en alles ter wereld
bestreden, merkte hij niet, hoe het egale krassen der drie bronzen pennen, dat met
de stilte saamgeweven geluid, plotseling ophield. Hoe Diego de Chaves geruisloos
opstond om een andere pen van de tafel te nemen. Hoe de Dominicaan, in zijn lage
zetel terugleunend, een korte aantekening maakte in de marge van de foliant op zijn
knieën, toen een paar maal langzaam met het hoofd knikte, daarbij zijn lippen
toeknijpend tot een oudewijvenspleet zo scherp als een mes, en zich verder niet
verroerde.
‘De Heilige Onnozele Kinderen,’ fluisterde Philips, de ogen openend alsof hij
ontwaakte, en zich vluchtig bekruisigend, ‘overwogen óók niet hun gedragslijn in
een aarzelend dispuut, even voordat ze in Bethlehem geslachtofferd werden, en toch
zijn het bloedgetuigen en heiligen...’
De Griek stond verstomd. Hij wist opeens, dat de koning groter was dan één hier
in het vertrek! Het was hem er niet om te doen geweest tot elke prijs gelijk te hebben,
want hij wist hoe aanvechtbaar zijn argumenten waren; niet de denker was het die
uit hem had gesproken, doch het zelfgevoel van de kunstenaar, die nu door de denker
in zichzelf - in de gedaante van die ander! - overwonnen werd. Eerlijke bewondering
voor een repliek, waarop alleen een genie kon komen, zij het ook ondersteund door
een uitzonderlijke theologische onderlegdheid, dwong hem bijna op de knieën. Ja,
uren lang had hij met de koning door willen praten, philosoferen, nieuwe
gezichtspunten opsporen, waaronder de Mauritius tòch nog aangenomen kon worden,
- met deze oude, ziekelijke man met de matte ogen, wiens glimlach nu zo vredig en
meegaand was als die van een kind...
‘Ten overvloede had Uwe Majesteit kunnen denken aan de martelaar, wiens feest
wij over drie dagen vieren,’ - het was de Chaves, die weer vlot aan het lispelen was,
met iets van ongeduld, - ‘Johannes de Evangelist, zijn naam zij geprezen, heeft de
palm der martelie niet verdiend door een gezindheid of begeerte, die hij ongetwijfeld
zijn leven lang gekoesterd heeft, doch metterdaad. Was de Prins der Maagden niet
bij de Latijnse Poort te Rome in de kokende olie geworpen, - waarbij alleen krachtens
het ondoorgrondelijk raadsbesluit van God zijn leven gespaard bleef, - we zouden
zijn naamdag gedenken op 27 December, maar niet daarenboven op 6 Mei.’
Op hetzelfde ogenblik voelde de schilder, wiens ontroering snel wegebde bij het
aanhoren der biechtvaderlijke toegift, een venijnig trapje tegen zijn linkerdij, ongeveer
ter plaatse waar de pofbroek in de lange kous overging. Een van de monniken moest
het gedaan hebben, op een wenk van de Dominicaan, en opeens herinnerde hij zich
nu, dat koning Philips nooit zelf het sein gaf tot het afbreken ener audiëntie. Hij boog

Simon Vestdijk, Het vijfde zegel

47
aant.

zich voorover naar de jichtige hand. Wit en zwart, in alle combinaties, schimde
de kamer langs hem heen, drie rose kruinen boven vlijtige pennen, het omzwachtelde
been, een klok, - en eerst op de gang, opbotsend tegen de rood-gele piekenier, begreep
hij, dat het besluit van de koning ongewijzigd was gebleven.
Pompeo Leoni was nergens meer te bekennen. Na een half uur dwalen trof hij zijn
bedienden in een gelijkvloers gelegen gastverblijf, waar zij schertsten met
lekebroeders en tuinlieden, en gaf zijn bevelen betreffende schilderij, ossenwagen
en draagstoel. Nog deze zelfde dag wilde hij het klooster verlaten. Toen ze hem
voorbijliepen naar buiten, keerde Diego's bruin, cholerisch gezicht zich met een
smalend lachje naar de anderen. Hij wilde de man terugroepen, maar bedwong zich
en volgde hen langzaam op het terras, waar hij naar de taxishagen bleef kijken en
naar de zwanen, zwemmend binnen marmeren balustraden met siervazen van porphyr.
Troosteloos grijs was de lucht; de Sierra de Guadarrama was niet te zien aan deze
kant, waar alles werd afgesloten door een somber verschiet van olmen, en waar het
ook aan mensen zo eenzaam en verlaten bleef dat hij besloot hier te wachten totdat
de wagen voorrijden zou. Maar even later klonken voetstappen achter hem, in dezelfde
uitgang, en daar kwamen de acht soldaten uit Aragon weer aanstrompelen, zo mogelijk
nog somberder en onverzettelijker dan de vorige dag. Zij groetten niet. Met een weids
gebaar scheurde de aanvoerder een groot gekreukeld stuk papier door midden, sloeg
dan een kruis, een ander balde de vuist ten hemel, en weg waren ze. De snippers
ritselden naar de zwanen. Lotgenoten, zei Greco bij zichzelf, en ze hebben niet eens
de koning gezien, zoals ik... Hij dacht terug aan Diego, die haatdragend was en nu
weken lang mokken zou... Hij zag de talloze hovelingen en ambtenaren, ridders van
Santiago en Alcántara, priesters, geleerden en officieren weer voor zich, die hem in
het laatste half uur gepasseerd waren, en die, het was ondraaglijk, reeds alles van
hem schenen af te weten. En geen Pompeo Leoni om het voor hem op te nemen met
woordenrijke grandezza. Met een onwaarschijnlijke snelheid was het resultaat der
audiëntie ruchtbaar geworden; overal gezichten vol leedvermaak, lachsalvo's;
uitlatingen (hij had er een paar van opgevangen, opgehouden door dichte groepen,
waaronder niemand hem kende) als ‘Een gloria vóór de marteling, ongehoord!’ en
‘Men canoniseert een heilige toch ook niet bij zijn leven, als hij nog rustig een gesprek
voert, Don Gregorio?’ en ‘Men moet een duizendpoot of een aap als model gehad
hebben, Señor, voor zùlke handen!’ - waarbij de spreker enkele vingerstanden van
de Mauritius nabootste, zij het ook minder overtuigend dan de hofnar, - of, op
meewarige toon: ‘Demente, demente...’ - de oude fabel van zijn krankzinnigheid,
waaraan men de derderangsgeesten herkennen kon...

Simon Vestdijk, Het vijfde zegel

48
aant.

Daar deze herinneringen hem erger begonnen te kwellen dan het spitsroeden lopen
zelf, besloot hij naar zijn kamer te gaan om zijn kleren in te pakken, nog wat te lezen
in Tasso, en niet terug te keren voor hij er zeker van kon zijn, dat de wagen met het
schilderij klaar stond. Een smalle stenen trap beklimmend, hoorde hij iemand achter
zich, die op vragende toon zijn naam riep. Een lakei overhandigde hem een briefje,
roodverzegeld. Hij las:
‘Wij hebben gezegd, dat uw doek niet geschikt is om een Katholiek kerkaltaar te
versieren. Wij hebben niet gezegd, dat het geen schoon kunstwerk is. Het zal in de
kapittelzaal van het Escorial worden opgehangen, zodra deze is voltooid. De som
blijft twaalfhonderd ducaten. Begeef u op staande voet naar de foliantenzaal, waar
men u iets tonen zal dat een kunstenaar van Griekse afkomst belang moet inboezemen.
Lees Hoofdstuk 6, vers 9 en 10, en begrijp onze bedenkingen. Wij wensen u een goede
reis.
To el Rey/rs
Niets gunstigs meer hopend, hoogstens nieuwsgierig naar dat Griekse curiosum, liet
hij zich door de lakei verder leiden. Waarschijnlijk was dit alles bedoeld als pleister
op de wonde, maar hij bleef er ongevoelig voor; hij hield niet van halve oplossingen,
en liever had hij die twaalfhonderd ducaten gemist dan niet in wrokkende triomf de
Mauritius mee terug te kunnen voeren naar Toledo. Maar daarop was weinig kans
meer.
Voordat de lakei hem in een vrij kleine, niet ver van de bibliotheek gelegen zaal
binnenliet, verzocht hij hem de tegenorder aan zijn knechts over te brengen.
Er scheen zich niemand in de zaal te bevinden. Door de deur, die open was blijven
staan, klonk dof gehamer, afkomstig uit de bibliotheek, die nog evenmin voltooid
was als de kapittelzaal en de kerk van het Escorial. De zaal was gevuld met talloze
folianten, op hoge stapels, of op lezenaars uitgespreid: versierde missalen, brevieren
en antiphonariën, een enkele Gothische Bijbel, een paar Korans, rijen kerkvaders en
apologeten, die hij bij het langslopen herkende, alles beschenen door een bleek licht
uit smalle ramen. De muren waren kaal, de boekenkasten nog leeg. Tussen de laatste
stapels aangekomen, niet anders menend of hij was hier alleen, derhalve reeds het
voornemen vormend, om op slinkse wijze weer te verdwijnen, - wat kan dit anders
zijn dan een valstrik, een nieuwe hoon? - ontdekte hij achter een met boeken beladen
tafel een bruine gedaante, gebukt over iets vierkants, dat goud schemerde.
Bedremmeld bleef hij staan. De tegenspraak tussen die eenvoudige Franciscaner pij
en de stoffige of pronkende geleerdheid rondom vergrootte zijn verwarring nog. Hij
keek recht tegen de punt aan van de voorovergebogen kap, hij zag twee magere
handen ter weerszij van het vierkant, toen, naderbijkomend, werd hij het gezicht van
de ander gewaar, dat zich schuin om-

Simon Vestdijk, Het vijfde zegel

49
aant.

hoogrichtte. Hoewel hij onmiddellijk de monnik van de Patio de los Evangelistas
herkende, wiens trekken zo onvergetelijk waren geweest, schoon spoedig weer
verdwenen tussen de vele andere gezichten die zijn droom van de vorige nacht hadden
bevolkt, moest hij zich tot het uiterste inspannen om de nieuwe indruk te kunnen
toetsen aan de oude. Peinzende droefheid was hem bijgebleven van de Patio, een
diepe verlatenheid, weerloos hartstochtelijk, - hier stond hij tegenover iets strengs
en afgeslotens, hoekig opgebouwd boven het zwarte baardje en rondom de pijler van
de schrale, licht gebogen neus. Niet ouder dan acht- of negen-en-twintig kon de man
zijn. Maar het was een zeldzaam verwoest gezicht, dat zich vanonder de bruine
monnikskap aan de Griek openbaarde, wel minder ten gevolge van overdreven ascese
dan krachtens de oorspronkelijke geaardheid, de bijna schichtige onregelmatigheid
ervan. Dit gezicht kon men alleen beschrijven als in voortdurende beweging
verkerend, en toch bewoog er zich niets binnen die gedeukte omtrekken, die
oogkassen, waarin de grauwe, wat scheef ingeplante ogen zielvol loerend waren en
tegelijk afwijzend en beslist, van een onbuigzame trots zelfs, die men in deze nederige
kloosterorde niet verwachten zou. Sprakeloos geboeid wist de schilder opeens, en
onweerlegbaarder nog dan de dag te voren, dat hier het model stond voor de monnik
op zijn Begrafenis van graaf Orgaz, die dan een Franciscaan zou moeten worden,
geheel links in vroom gesprek gewikkeld met de Augustijn, die hij al geschetst had.
Dit gezicht mocht hem niet meer ontsnappen! Hij moest het zich inprenten, het snel
tot zijn eigendom maken, want monniken uit het Escorial kwamen niet in Toledo,
de voormalige Spaanse hoofdstad, waar hun koning zulk een onoverwinnelijke afkeer
van had, naar men zei omdat het klimaat daar slecht was voor zijn jicht, volgens
anderen door de sterk Joods en Moors gemengde bevolking. Alleen begreep hij nog
altijd niet wat deze Franciscaan deed te midden van Hiëronymieten, Augustijnen en
Dominicanen. Wellicht was het een geestverwant van Juan de los Angeles, de
hofprediker van de zuster des konings, een van de weinige mystici aan het hof, zij
het ook geen daadwerkelijk mysticus, - een van de weinige mystici ook onder de
Franciscanen, die in deze jaren hun groot verleden begonnen te verloochenen door
een geheim heulen met het Heilig Officium en met hun oude vijanden, de
Dominicanen, die mystiek bijna gelijkstelden met ketterij, - een begaafd redenaar,
doch gemakkelijk te beïnvloeden, en met alle plooibare courtoisie die een dubbelzinnig
werelds bestaan mogelijk maakte, - eigenlijk verheugde het hem, en om verschillende
redenen, dat de monnik hem spoedig uit de droom hielp door te vertellen, dat hij
slechts tijdelijk in het paleis vert efde. Een Observantenklooster in de buurt van
Salamanca, waar Francisco Esquerrer - onder die naam maakte hij zich aan de schilder
bekend - toegevoegd was aan de pater annalist,

Simon Vestdijk, Het vijfde zegel

50
aant.

had een Grieks prachtexemplaar van de Openbaring van Johannes aan de koning
geschonken en Esquerrer belast met de overbrenging. Na zich van die taak gekweten
te hebben was hem door de bibliothecaris verzocht niet alleen een systematische
beschrijving van het werk te leveren voor de catalogus, maar het ook aan iedere
geleerde bezoeker van het Escorial te tonen, die daar om vragen zou: tevens moest
hij ter gelegenheid van het martelaarsfeest van de Heilige Johannes, op 6 Mei, voor
een uitgelezen auditorium een inleiding houden over de kenmerken van het oude en
zeer zeldzame manuscript en over de voorgeschiedenis ervan, die ten gevolge ener
veelvuldige wisseling van eigenaar gelijk stond met een compendium der gehele
Spaanse kerkhistorie, opklimmend tot de tijd der Arianen.
‘Ik heb in Salamanca gestudeerd, Señor,’ zo beantwoordde hij op ietwat hese toon
de verwonderde vraag van de Griek, beschaamd, naar het scheen, zo'n betrekkelijke
uitzondering te zijn in de Franciscaner-orde, ‘in het Collegium trilingue, bij Luis de
Léon. Ik ben magister in de theologie.’ - En hij voegde er aan toe (reeds enige malen
had de ander hem met ‘Padre’ aangesproken): ‘Ik ben geordineerd, maar nog niet
tot priester gewijd.’
Daar Luis de Léon, de beroemde Augustijn, een der twee geleerden was die op
dit ogenblik in de gevangenis der Inquisitie zuchtten, achtte de Griek het geraden
van Esquerrer's academische vorming af te stappen, en onwillekeurig viel zijn blik
nu op het gouden vierkant, het boek op de tafel, een van de schoonst versierde
voortbrengselen der vroeg-Griekse kloosterkunst, met miniaturen op het bladgoud
van de band, die in zinrijke schikking op de inhoud duidden. Met een traag gebaar
schoof de monnik het hem toe:
‘U staat toe, Señor, dat ik voor iemand van uw eruditie het verhaal achterwege
laat...’
‘U kent mij?’
‘Dat niet. - Iemand van uw intelligentie dan...’
Het antwoord was precies juist. Verrast keek Greco hem aan, en begon toen in het
prachtwerk te bladeren, nieuwe wonderen van sierkunst aan zijn oog voorbij te laten
wentelen. Hoe weinig dankbaar hij de koning ook was, hij moest erkennen, dat een
betere attentie dan deze moeilijk uit te denken zou zijn: hem in deze volmaakte vorm
het bijbelboek te tonen, dat hem reeds twee dagen lang door het hoofd spookte...
Plotseling viel hem het slot van het briefje in, dat hij nog in de hand hield. De
Apocalyps, geliefkoosd thema van alle Grieks-Katholieken, kende hij vrijwel uit het
hoofd, maar hij had een slecht geheugen voor getallen. Na zijn bril opgezet te hebben
las hij de opgegeven plaats in het briefje over, en bladerde terug; snel sprongen
brokstukken van zinnen voorbij: ‘... een tijd en tijden en een halve tijd, buiten het
gezicht der slang...

Simon Vestdijk, Het vijfde zegel

51
aant.

en haar kind werd weggerukt tot God en Zijn troon... Sta op, en meet de tempel
Gods... sterrenregen... het zevende zegel... oversten over duizend... als een boek dat
toegerold wordt... het zesde zegel... gedood zouden worden gelijk als zij..’ - Hier
was het: Het vijfde zegel, - Hoofdstuk 6, vers 9 en 10:
‘En toen het het vijfde zegel geopend had, zag ik onder het altaar de zielen dergenen
die gedood waren om het Woord Gods en om de getuigenis die zij hadden. En zij
riepen met grote stem, zeggende: Hoe lang, o heilige en waarachtige Heerser, oordeelt
en wreekt Gij ons bloed niet van degenen die op de aarde wonen?’
Zonder nog geheel te begrijpen wat de koning met deze verwijzing bedoeld kon
hebben - hij zou dit later wel uitmaken, hij voelde wel waar het heen moest; inderdaad,
hier waren martelaars die haat en wrok overbrachten op de gelovige die het las! sloeg hij het boek dicht en wendde zich tot de Franciscaan. Aan zijn houding
bespeurde hij hier niet lang meer te kunnen blijven. Niets van krenkend ongeduld
lag er in het half afgewende gezicht, - maar dat was het juist: het wàs afgewend, hij
kon het niet bestuderen, hier niet...
Hij kwam dichter bij Esquerrer staan.
‘Zelfs dit boek vermag mij niet te troosten, Fray Francisco, voor de teleurstelling
over mijn geweigerd schilderij. U heeft daar wellicht niet over gehoord: u bent dan
een van de weinigen hier... Ik kan deze slag alleen te boven komen door een nieuw
te maken... Ik ben schilder in Toledo... Ik...’
Het bleke, magere gezicht bleef afgetrokken, de oogleden neergeslagen. De schilder
deed een weifelende stap vooruit, steeds meer naar de monnik toe, die voor de tafel
stond met zijn rug naar drie of vier hoge stapels folianten.
‘Het zonderlingste is, dat ik telkens reeds aan de Apocalyps denken moest, voor
ik hier kwam... Bij de koning dacht ik aan de tijd, die niet meer bestaan zou...’
‘In de Apocalyps vindt men alles, is er wel gezegd,’ sprak Esquerrer, milder nu,
langzaam ontspannend, en zich heenwendend naar de oudere man en diens ogen
ontmoetend, die hij vanaf dit ogenblik niet meer losliet, ‘ons aller leven zou daar buiten de tijd - in opgetekend staan, het uwe en het mijne. Maar voor de mysticus is
er gevaar, dit verstandelijk te willen doorgronden. Het is het Griekse vernuft, dat
misschien zelfs de schrijver ervan, de Heilige Johannes, parten heeft gespeeld...’
‘Ik ben zelf Griek, uit Creta.’
Daar de monnik hem, zonder verder iets te zeggen, bleef aankijken, kwam Greco
nog wat dichter bij, en steunde met de rechterhand op een der boekenstapels. Hij
vervolgde gejaagd:
‘Als Griek heb ik veel motieven voor mijn schilderijen aan de Orthodoxe Kerk
ontleend, al ben ik goed Rooms, sinds mijn dertigste jaar...

Simon Vestdijk, Het vijfde zegel

52
In mijn nieuw schilderij, de Begrafenis van graaf Orgaz, is de uitbeelding van de
hemelse gloria bijvoorbeeld geïnspireerd op de Deësis...’
‘De Heilige Maagd en Johannes de Doper, als smekelingen voor Christus staande?’
‘Zo is het. Het is een schilderij met veel portretten... Ik zou het u willen laten zien...
Het is moeilijk de juiste personen te vinden, vooral voor de twee of drie ordebroeders
die er op komen te staan... Wanneer u dus ooit in Toledo komt, bezoekt...’
Zo dicht waren de vogelkop en het overkapte gezicht elkaar nu genaderd, dat men
alleen nog terug kon, of opzij. De schilder deed het laatste; om nieuwe moed te
verzamelen leunde hij wat zwaarder op de stapel boeken rechts van hem, te zwaar
zelfs, want de stapel gaf mee, helde om en viel met veel geraas omver, hun voeten
met folianten bedekkend. Maar een ander geluid klonk nog na uit die richting, een
rauw gebrom, nasaal en dierlijk. In hevige schrik zag Greco een kleine gedaante
achter de andere stapels wegkruipen, toen zich oprichten en weglopen, de zaal in.
Het was Miguel d'Antona, de hofnar, die daar een goed heenkomen zocht! Halverwege
keerde hij zich om, bootste met een van tomeloze pret verwrongen tronie haastig een
der vingerstanden van de Mauritius na, en spoedde zich waggelend naar de deur.
Door de zaal met de brevieren en antiphonariën schalde een Griekse vloek. Greco
had een foliant gegrepen, haalde wijduit met zijn rechterarm, maar liet het boek weer
vallen, waarna hij zich tot Esquerrer wendde, die niet lachte en uit wiens gezicht ook
verder niet op te maken was hoe hij dacht over dit incident.
Een halve minuut later had de schilder afscheid van hem genomen, zonder de
moed gevonden te hebben zijn uitnodiging te herhalen.

Simon Vestdijk, Het vijfde zegel

53
aant.

Derde hoofdstuk
Toledo
In het Taagafwaarts gelegen Talavera de la Reina bakte men sinds eeuwen tegels
met metaalglans, die in Toledo veel aftrek hadden. Ook het grote huis dicht bij de
voormalige Transito-synagoge hoog op de rotsen gebouwd, vertoonde waar het van
binnen niet met Moors-Andalusisch mozaïekwerk versierd was die blauwe en gele
azulejos in eindeloze rijen onder langs de wanden, en daarom was het geen wonder,
dat zich rondom de bewoner onmiddellijk bij zijn thuiskomst dezelfde bancirkel sloot
die hem in het Escorial sinds de weigering van de koning omgeven had! Blauw en
geel: de kleuren der door het slijk gehaalde wambuizen; hij zag ze weer voor zich,
hij hoorde de woorden: ‘Te veel blauw en geel, Señor, te lichte kleuren, Señor,’ - als
of dat de enige opmerking was die het armzalige vee zich had veroorloofd... Toen
hij in het holst van de nacht, stampend en rumoer makend - men moest weten, dat
hij terug was, men moest weten dat hij overwonnen was! - de glimmende vierkanten
onder het toortslicht voorbij zag glijden op zijn tocht naar de slaapkamer, vormde
hij het plan voortaan alleen nog in blauw en geel te schilderen, - hij had het Diego,
wiens mokkend zwijgen hem de gehele terugweg geprikkeld had, wel willen
toeschreeuwen, hij had zijn vrouw willen wekken daarvoor. Men moest weten hoe
onverbiddelijk hij voortaan zijn eigen weg zou gaan, ondanks veelbelovende
opdrachten en betweterige vorsten! Maar zó angstig gedrukt tegen de deurpost stond
Gerónima in haar rijk geborduurd nachtgewaad op hem te wachten, dat hij haar op
een beleidvoller wijze deelgenote maakte van zijn tegenspoed. Zij zei niets, knikte
slechts, alsof ze het wel vooruit geweten had, hetgeen hem niet weinig prikkelde.
Die nacht sliep hij niet bij haar. De slaperigheid was van hem afgevallen; het oude
huis, met hoeveel onbewoonde vertrekken wel, duwde hem naar de plaats die hem
het meest vertrouwd was. Daar hij er pas een half jaar woonde, was de plattegrond,
die de markies de Villena, zijn vriend, schuldeiser en huisheer, hem verstrekt had
om de weg te vinden in deze veertiende-eeuwse doolhof, nog steeds geen overbodig
bezit. Uren lang zochten de bedienden soms naar zijn jongens, als ze in de kelders
Morenoorlog speelden, en zelfs boven de grond was verdwalen niet uitgesloten. Door
een rijke Jood gebouwd, door verschillende rijke, doch allengs verarmde de Villena's
uitgebouwd, en wie weet, nog wel een paar maal verbrand en met de grond gelijk
gemaakt ook, was het huis even grillig onoverzichtelijk geworden, tot diep in de
onderaardse oud-Moorse gewelven die hij nog niet eens helemaal kende, als
bijvoorbeeld het zogenaamde ‘Alcazar’ van Pedro de Wrede, waar zijn vriend de
regidor Martin de Ayala woonde. Maar de acht-

Simon Vestdijk, Het vijfde zegel

54
aant.

hoekige ruimte op de tweede verdieping met het stervormige luchtgat, waar zijn
schilderijen stonden en waar hij meestal werkte, wist hij te vinden met de ogen dicht.
Met zijn pelsmantel nog aan was hij toen begonnen de half voltooide Begrafenis van
graaf Orgaz opzij te zeulen, zo ver mogelijk buiten het bereik van het flakkerende
olielampje. Er kwamen andere schilderijen bloot die hem nog meer hinderden, een
Heilige Familie, waarvoor de hele familie Theotocópuli gezeten had, Maria
Magdalena's die hij in het gezicht had willen spuwen, zo zoetelijk schenen zij hem
toe. Hij haatte zijn werk. Voortaan zou hij alles maar door Preboste en Tristan laten
doen, het geld opstrijken en zich wijden aan de philosofie. De Orgaz leek hem schools
en tam, toen hij, moe van het zeulen aan de tafel gezeten, er toch weer naar kijken
moest. Martin de Ayala hield zijn prachtige lange witte handen alsof ze machteloos
weg zouden fladderen. De oude Don Pedro Moya de Contreras, rechts, stond zo
onbeschaamd ver naar voren, dat hij de rij verbrak. In de hemel zat Philips, sterk
verkleind, maar hij zat er. Jorge Manuel, zijn eigen zesjarig zoontje, had het lege
verwaande gezicht van een vroegrijpe koorknaap, daar waar hij geheel links op de
voorgrond zijn handje verklarend uitstrekte naar het wonder. De toorts in zijn andere
hand kwam precies voor het gewaad van de monnik, die nog niet geschetst was, het gewaad dat bruin zou worden, zoals nu was vastgesteld. Bruin? Werkelijk bruin?...
Wat hem betrof zwart, of zwart met wit, of paars met gele stippels! Op Esquerrer
hoopte hij niet meer. Die zou hij nooit terugzien. Zijn eigenlijke nederlaag in het
Escorial was niet de weigering van de koning geweest, het was geweest de Franciscaan
niet zó te kunnen boeien, dat de stoornis van de kant van die walglijke dwerg geen
gewicht meer in de schaal legde! Dat zou alles goed gemaakt hebben, de Mauritius,
en alle spot en ellende daaromheen. Waarom had zich dat schilderij als een wand
tussen hen ingeschoven na het optreden van Miguel d'Antona, waarom hadden zij
nog slechts enkele onbetekenende opmerkingen gewisseld voor zij afscheid namen
van elkaar? Hij wist het niet. Of misschien toch: omdat Esquerrer niet gelachen had,
dáárom was het! Een lach zou alles hebben goedgemaakt... Op weg naar zijn kamer
trachtte hij zich het onregelmatig verwoeste monniksgezicht weer voor de geest te
roepen, maar verder dan de flauwe omtrekken kwam hij niet, en het laatste was wel
een lach wat daarin gedacht kon worden...
En de volgende dag was het helemaal weg: zelfs het voorval vergat hij tijdelijk
door nieuwe indrukken. Er waren brieven gekomen, bestellingen, boeken, onder
andere de De Libero Arbitrio van Erasmus, een van de weinige niet verboden werken
van de grote humanist, dat hij aan Antonio Covarrubias ten geschenke wilde geven.
Gerónima, die het hem bracht, lette overigens meer op de bestellingen. Zoals altijd
wanneer ze bezuinigingen voorstelde sloeg ze haar zwarte, kersronde ogen neer,

Simon Vestdijk, Het vijfde zegel

55
aant.

versmalde haar volle lippen en kwam dicht bij hem staan. Daar zij vijftien jaar
jonger was, lag het voor de hand bij zulke gelegenheden mild en vaderlijk te doen.
‘De muzikanten? De muzikanten blijven,’ zei El Greco, terwijl hij zachtjes haar
hand beklopte, die dicht bij hem op de tafel lag. Nu meer dan ooit had hij de
muzikanten nodig! Hij had ze nodig om zich een Venetiaanse heer te kunnen blijven
voelen tegenover de Zuccaro's en de Cincinnato's, de parasieten van het Escorial.
Bovendien:
‘Je weet, dat Jorge en Pablo niet meer voor Jezus en Johannes de Doper willen
zitten, als we de muzikanten wegdoen.’
De spot in zijn stem was voor haar niet merkbaar. Reeds schikte ze zich. Van de
Heilige Families en de San Francisco's moesten ze het hebben, dat wist ze maar al
te goed. Na zijn hand genomen en er een kus op gedrukt te hebben, zei ze nog iets
over het geweigerde doek.
‘Maar het geld heb ik gekregen,’ onderbrak hij haar koel, niet van zins een lange
uitlegging te geven, en hij begon nu druk in zijn papieren te bladeren, vroeg iets over
zijn factotum Preboste, die in Sevilla zat, waar hij Heilige Families moest veilen,
iets over de wederwaardigheden van Jorge en Pablo, het Morenjongetje dat hij als
kind had aangenomen, en ten slotte kondigde hij voor de zoveelste maal het ontslag
van Diego aan. Ze knikte, want ook dit was een bezuiniging, en maakte toen aanstalten
het vertrek te verlaten. Op de drempel gekomen, omziend, zei zij:
‘Zal dit je geen kwaad doen wat betreft de Tertiariërs?’
‘O neen, neen, - ik ben daar heel goed ontvangen bij de koning. O neen, maak je
niet bezorgd.’
Met een zucht van verlichting hoorde hij haar de deur sluiten. Gerónima was te
mooi, opeens besefte hij dat. De mooiste vrouw misschien die hij ooit ontmoet had,
zij het ook niet degene wier geestelijke charmes hem naar het hoofd zouden stijgen,
en lange jaren was haar schoonheid ook zijn trots geweest en de voornaamste steun
voor zijn zelfgevoel: haar zó te kunnen tonen, aan Spanjaarden en vreemde bezoekers,
- zij was zelf Spaanse, uit een Toledaanse zijdeweversfamilie, - die zich de ogen
uitwreven, omdat deze Griek niet eens wettig getrouwd was met dat prachtige wezen,
niet wettig had kùnnen trouwen, dat wisten de minsten, dat wist vrijwel niemand
zelfs, daar hij over zijn smartelijke ervaringen in Italië, die hiermee samenhingen,
steeds zwijgzaamheid in acht nam... Maar langzamerhand was haar schoonheid
gekropen in de ontelbare schilderijen die om den brode van haar waren gemaakt,
was zij schuil gegaan in een geverfd en overgeverfd en over geheel Spanje uitgestrooid
Christelijk pantheon, en zoals hij hun zoontje Jorge indertijd had laten echten bij de
alcalde, zo was nu door de ducaten van kloosters en stichtingen haar schoonheid
‘geëcht’. Dat ze niets van zijn kunst begreep, kon hem niet deren; hij nam haar
nauwelijks kwalijk, en zeker

Simon Vestdijk, Het vijfde zegel

56
aant.

minder dan haar broer Juan de las Cuevas, de zijdewever, dat ze zijn candidatuur
bij de Franciscaner Tertiariërs, de lekenorde die alleen openstond voor mannen van
aanzien, belangrijker vond dan een lichtval of een geslaagde gelaatswending. Diep
in hem was nog iets van de oude Griekse overtuiging levendig gebleven, dat een
vrouw geen ziel had, alleen een lichaam, welk lichaam dan evenwel, schijnbare
tegenspraak, ‘ontzield’ kon worden door een blijvende vermenigvuldiging in
voorwerpen die haar lichaam des te onherroepelijker ‘begrepen’, waar zij zelve niet
begrepen wèrden door wat zij nog aan ziel bezat... Subtiel genoeg, deze redenering!
Maar dit waren nu eenmaal de dingen waar hij met voorliefde over sprak, - niet met
háár natuurlijk, haar conventionele vroomheid reeds zou tegen zoveel heidens niet
bestand geweest zijn, doch bijvoorbeeld met Antonio Covarrubias, de oude dove
kanunnik, - en waarover hij, geschoold in theologie en esoterische mystiek, vanaf
zijn jeugd, zelfs enkele wijsgerige geschriften had samengesteld, die de paradoxale
verhouding tussen lichaam en ziel, stof en geest, mitsgaders het wezen der kunst
benaderden langs de modieuze wegen van het neoplatonisme. Met Covarrubias
beoefende hij een bepaald soort conversatie, berustend op het afwisselend uitzetten
en dempen van het stemvolumen en op het gebruik van kleine papiertjes, die de oude
man, overtuigd van zijn alzijdig genie, nog jaren bewaarde. Ongetwijfeld zou Philips'
duistere toespeling op de schimmen der Apocalyptische martelaars een van de
onderwerpen van hun gesprek uitmaken de eerstvolgende keer! Want al dwong hij
zich nog steeds om aan dat Vijfde Zegel en aan alle andere indrukken, in het Escorial
opgedaan, zo weinig mogelijk te denken, de oplossing werd voorbereid buiten zijn
gedachten om, dat voelde hij maar al te goed. De geringste aanleiding zou volstaan
om die aan het licht te brengen. Overigens wilde hij het gesprek met Covarrubias
uitstellen totdat hij zekerheid had omtrent de verdere bedoelingen van de koning,
die toch blijk had gegeven hem niet onvriendelijk gezind te zijn. Wellicht was het
mogelijk zich als hofschilder te bepalen tot wereldse onderwerpen: voor geld wilde
hij ook wel mythologieën schilderen of apotheosen uit de Spaanse krijgsgeschiedenis.
Geld was nu een belangrijk ding, Gerónima had maar al te zeer gelijk; vóór hem
lagen drie rekeningen van leveranciers (verf, kleding, een duur Alcareztapijt), die
hij op dit ogenblik niet voldoen kon...
Na de rekeningen opzij geschoven te hebben, opende hij de brieven. Er waren
bestellingen bij uit alle delen van het land: Francisco's en Heilige Families, een Maria
Magdalena precies zoals dat en dat klooster ze al van hem had, werk voor Preboste
en Tristan dus, - en voor Gerónima, Manusso, de oude tante Eufrosina soms, en de
twee jongens, die alleen stil wilden zitten, met gewaden omkleed, in ruil voor de
muzikanten bij het middagmaal. Weliswaar concipieerde hij de gezichten vrij,

Simon Vestdijk, Het vijfde zegel

57
aant.

maar voor het ensemble had hij modellen nodig, althans bij dit snelle bestelwerk,
dat toch niet geheel aan de leerlingen overgelaten kon worden. Met een rimpeling
van afschuw in zijn neus prevelde hij de voor deze gevallen geldende Latijnse spreuk,
afkomstig natuurlijk van Pompeo Leoni: ‘Decies repetita placebit,’ - tien maal
herhaald zal het nog bevallen, honderd maal, duizend maal herhaald zou het nog
bevallen, tot alle kerken en kapittelzalen in La Madre España dicht stonden van zijn
copieën zou het nog bevallen! Hij rukte zijn hoornen bril af, zwaaide er mee rond
boven de tafel, knikte tevreden tegen de Uitdrijving van de Wisselaars boven de
gebeeldhouwde schouw tegenover hem - het viel al evenzeer onder Leoni's spreuk,
dit uitentreuren gecopieerde schilderij, maar hier werden de wisselaars ten minste
uitgedreven: ironische troost en zelfbeveiliging voor geldzucht! - en zette toen zijn
bril weer op om de brief van Martin de Ayala te lezen. In weerwil van de bloemrijkste
zinswendingen werd in dit epistel de hooghartige terughouding betracht, die deze
afstammeling van een beroemd vrijheidsheld uit de twintiger jaren toestond als levend
anachronisme ongemoeid door de straten van Toledo te wandelen. Maar zodra Martin
de Ayala, graaf van Fuensalida, ridder van de orde van Alcántara en lid van de
Toledaanse gemeenteraad, zijn zelfbeheersing verloor, kwam er iets krankzinnigs te
voorschijn, de schilder was daar enige malen getuige van geweest, op een van de
maandelijkse avonden, of tijdens een bezoek in het bouwvallige ‘Alcazar’ van Pedro
de Wrede. Dode Ayala's hingen daar als even zoveel berookte of stoffige heiligen
aan de muren, vreemd neerstarend op een half opgebroken vloer of een scheef
huisaltaar. Maar de nazaat zelf was vreemder. Ayala stond de Griek bij in zijn
pogingen om vrijstelling van belasting voor de Toledaanse schilders te verkrijgen;
daarover handelde ook de brief, geschreven in het hospitaal waar hij met een gebroken
arm lag, souvenir aan een kroeggevecht. Men zou dus denken: een verlicht magistraat
met Maecenasneigingen. Maar daarnaast een religieus dweper, die voor iedere beata,
iedere bedrieglijke mystica op zijn blote knieën door het stof zou kruipen; een
flagellant, naar men fluisterde, aangesloten bij geheimzinnige verenigingen die zich
voor de processies oefenden tot de zwepen stijf stonden van het bloed. Een enthousiast
voor Gothische afstamming en bloedzuiverheid, - hetgeen hem echter niet verhinderde
met enkele van Greco's Joodse kennissen op volkomen voet van gelijkheid te verkeren,
zij het ook, voor zover zij uit Griekenland kwamen, onder toespelingen op hun
onbetwijfelbare afstamming van Alexander de Grote of Themistocles; bovendien
beweerde hij, geen rancune te gevoelen tegen Israëlieten, die na het jaar 1000 in
Spanje waren gekomen en die dus geen deel genomen konden hebben aan het verraad
der Joden, die de stad Toledo aan de Saracenen onder Tarik in handen hadden
gespeeld! Greco verwonderde er zich wel eens

Simon Vestdijk, Het vijfde zegel

58
aant.

over, dat hij nog nooit aandrang had gevoeld de imposante hidalgofiguur uit te
schilderen: mogelijk werd hij te veel afgeleid door het raadselachtige rondom de
zichtbare man heen, rondom deze duellist met grillige eerbegrippen, die terzelfdertijd
ijverde voor de rechten van volk en gemeenteraad, met de plaatselijke republiek in
het hoofd en de zestig jaar oude strijdkreet der Comuneros in de mond: ‘Padilla y
Comunidad!’ - en valstrikken voor Granvelle (veel van de pamfletten tegen de gehate
kardinaal moesten gedrukt zijn in de kelders van zijn Alcazar!) en algemene
belastingvermindering, alles wild door elkaar. Ten slotte een asceet op zijn tijd, - en
een die men met geen vrouw alleen in een kamer kon laten, hoewel de Griek hierover
geen persoonlijke ervaringen had opgedaan, want daar Gerónima even schoon en
begeerlijk was als zedig, bevestigde Ayala slechts een onschuldige regel door zijn
consequentieloze hofmakerij. Overigens was zelfs zijn dwaze onevenwichtigheid de
schilder niet antipathiek, en hij had geen ogenblik geaarzeld hem een van de
ereplaatsen op de Orgaz te geven, met het duidelijke handgebaar dat hij, als enige
onder alle modelstaande priesters, edelen en notabelen, verlangd had...
Om de gedachten aan de Orgaz te verjagen opende hij de brieven van Alejandro
Sénsino, de schilder, en van de inquisiteur Don Pedro Moya de Contreras, met wie
hij in kennis was geraakt, toen hij in '82 als tolk optrad in het proces tegen zijn Griekse
vriend Miguel Carcandil, die van Judaïsme was beschuldigd. De bejaarde inquisiteur
had hem toen een schilderij van Santiago, de Heilige Jacobus major, besteld, waarvan
de eerste houtskoollijn nog altijd getrokken moest worden, en, meer in vertrouwen,
verschillende afbeeldingen van ontklede vrouwen, die hij kortaf geweigerd had. De
brief herinnerde hem nog eens dringend aan de eerste van de twee afspraken, en repte
bovendien van de Orgaz, waar hij dus niet van los scheen te mogen komen. Daar
deze Don Pedro hem al evenzeer tegenstond als de indringerige Sénsino, - die op
zijn beurt de vriend en confrater schriftelijk om voorspraak verzocht ingeval hij
hofschilder zou worden op het Escorial, - haastte hij zich de brieven in een
ebbenhouten secretaire met kostbaar zilverreliëf te bergen, een van die zogenaamde
Vargueños, die periodiek door het landsbestuur als overbodige luxe verboden werden,
- en verliet het vertrek.
Met het schrikbeeld van pratend Toledo voor zich, wanneer ze eenmaal alles
zouden weten, liep hij naar de eetzaal, een grote, lichte ruimte met zware Venetiaanse
meubelen en een verhoging voor de muziek. Hij begroette zijn oom Manusso
Theotocópuli, een stille man met treurige ogen die loensten. Manusso drukte hem
zwijgend de hand, ten teken dat hij met hem meeleefde. De oude tante Eufrosina was
er niet. Bij de muzikanten stonden twee parmantig geklede jongetjes, de kleine Jorge
Manuel en het Moortje Pablo de Fez die al wat ouder was, dansstanden te

Simon Vestdijk, Het vijfde zegel

59
aant.

beproeven van de koorknapen in de kathedraal, hun ogen hardnekkig op de
muzikanten gevestigd. Blank en weelderig kwam Gerónima binnenruisen. In een
zilveren schotel dampte een hertenbout. El Greco gaf een sein naar de verhoging, en
daar gonsden de guitaren, roffelde een trom, prompt overstemd door de trompetten,
die met een wilde en uiterst vrolijke, uiterst Spaanse rastreado hun Venetiaanse taak
zochten te vervullen. In de deuropening verdrong zich niet eens meer het lagere
personeel, zoals enige jaren geleden nog ...
Vijf dagen later kwam een brief uit Aranjuez zekerheid brengen. Pompeo Leoni
berichtte dat hij de eerste maanden zeker niet in Toledo komen zou: de koning was
veeleisend en de buste vorderde slecht, het linker neusgat had hem drie dagen gekost:
ab uno disce omnes! Jacht en andere buitengenoegens moest hij zich ontzeggen in
het lustverblijf, iedereen trouwens, want de wolken aan de politieke horizon ...! In
Aragon waren hier en daar ongeregeldheden voorgevallen; Antonio Perez' arm was
gebroken tijdens de tortuur, die nu nauwelijks meer toegepast werd ter wille van de
geheime documenten die hij nog bezat, doch voornamelijk om Aragon te prikkelen
en dan later een aanleiding te hebben het gewapenderhand van zijn vrijheden te
beroven; men vreesde aanslagen op Granvelle, die op bijzonder ondiplomatieke wijze
voortging admiraal Doria als toekomstig bevelhebber van de Middellandse-zee-vloot
te handhaven tegen de rechtmatige aanspraken van de grote Santa Cruz. De gematigde
partij onder de Quiroga maakte ongetwijfeld vorderingen: Luis de Léon was door
de Inquisitie vrijgelaten en had een boek gepubliceerd. Men wist niet hoe de koning
over dit alles dacht; in elk geval was zelfs Miguel d'Antona niet meer in staat zijn
slechte luim te verdrijven; hij werd geheel in beslag genomen door een
correspondentie met de Paus over de kwestie of de Spaanse bisschoppen ‘Vuestra
Señoría’ of ‘Vuestra Señoría Ilustrísima’ genoemd moesten worden; en in Portugal
zochten de Jezuïeten het volk op te hitsen, en in Engeland liep alles mis, en in de
Nederlanden ook sinds de Franse furie, ondanks de vergoeding van enkele veroverde
vestingen, waarbij Farnese ...
Verveeld sloeg hij een paar regels over en las het volgende:
‘Zoals je wel begrijpen zult, beste vriend, is de kans dat je ooit nog hofschilder
van Zijne Majesteit zult worden geheel buitengesloten. Romulo Cincinnato kreeg de
opdracht voor het Mauritiusaltaar, en hoewel ik zelf Italiaan ben, - maar toch meer
cosmopoliet, nietwaar? Patria est, ubicunque est bene! - gun ik het hem geenszins,
want hij is een kladschilder. Bovendien ben ik het die je indertijd bij de koning
geïntroduceerd heb, en soms, als hij zo zwijgend voor me zit, heb ik lust om hem dit
alles te verwijten. De oorzaak van de weigering is intussen aan het licht gekomen.
Het zijn je oude vijanden, de Hiëronymieten, die je dit

Simon Vestdijk, Het vijfde zegel

60
aant.

hebben geleverd!! Die paar honderd ducaten van onze goede Tristan kosten je een
loopbaan. De Yepes moet op ongelooflijke wijze geïntrigeerd hebben (verscheur
deze brief), overigens ook tegen Zuccaro, die de monniken uit de hoogte behandelde
en nu wel weggejaagd zal worden. Naar men zegt heeft Miguel d'Antona herhaalde
malen Indische bijtende insecten, genaamd kakkerlakken, in zijn bed gestrooid, en
nu kan hij niet schilderen van het krabben. Toch is hij een groot talent, bij al zijn
zelfingenomenheid, en het staat Don Felipe niet fraai (verbrand dit gedeelte, wil je?),
dat hij hem toegevoegd heeft: “Geen enkele van de hier door u geschilderde Heiligen
zal u in de hemel binnenlaten!” - Dit noem ik vooruitlopen op de beslissingen van
de goede God, de koning vergeve het mij. Hoe het zij: stat magni nominis umbra,
en de schimpscheuten van de caballeros richten zich nu op Zuccaro's engelen in
plaats van op jouw Mauritius; de laatste daarop was (van Don Fadrique de Castro
Serna, zoals wel vanzelf spreekt), dat de koning het doek had geweigerd, omdat de
gracieus getekende vingers voor iemand met jicht al te ondraaglijk waren om naar
te kijken. Ik zal in een half uur de volledige rozenkrans bidden, als hij daar niet een
dag lang over heeft nagedacht!’
Even schoof de schilder de brief opzij, onaangenaam getroffen door de ondelicate
wijze waarop hier verslag werd uitgebracht van een bijkomstigheid, die voor hemzelf
zo pijnlijk was. Maar zo was het altijd met Leoni. Zonder ook maar een ogenblik
aan diens vriendschap te twijfelen, moest hij zich bekennen, dat de bedoeling om
hem pijn te doen de beeldhouwer wellicht minder ver gelegen had dan men zou
verwachten. Op het oog een aan de kaak stellen van een laaghartige hofkliek, zeker,
- maar daaronder een bevrediging van dezelfde instincten, die van hem een intrigant
gemaakt zouden hebben, indien hij zich niet aan de kunst had gewijd en daarnaast
zijn hart kon ophalen aan de intriges van ànderen...
‘Ten slotte,’ zo ging de brief verder, ‘nog een ernstige waarschuwing, mijn goede
Dominico. Ik wil je geen vrees aanjagen, maar je franke taal tijdens de audiëntie
heeft op Diego de Chaves (niet te spreken nog van de aanwezige frailes!) geen
gunstige indruk gemaakt; ik weet dit uit zeer betrouwbare bron. In verband daarmee
raad ik je ten stelligste aan, de brief, die de prinses d'Eboli je enige tijd geleden zond,
te verbranden, zo je dat al niet eerder deed. Philips gaat in deze zaak te werk met een
slechts voor de ingewijde begrijpelijke onverbiddelijkheid, en je kent de spreuk van
Ovidius: an nescis longas regibus esse manus? Ik weet wel dat deze brief geheel
buiten het geval Perez staat, maar hij kan tegen je gebruikt worden, afgezien nog
daarvan dat de prinses zich op je steun of sympathie zou kunnen beroepen, ondanks
je heldhaftige afwijzing van zes jaar geleden. Varium et mutabile semper femina!
Zij moet zeer ongelukkig zijn, verouderd en vergrijsd in haar kerker, bidden wij voor
haar...’

Simon Vestdijk, Het vijfde zegel

61
Na de schilder op het hart gedrukt te hebben ook zijn eigen brief te verbranden en
de as in afzonderlijke porties te begraven, eindigde Leoni met goede wensen.
Hij stak de brief bij zich, maar stelde het verbranden tot later uit. De eerste uren
zou hij niets anders kunnen doen dan, met de definitieve afwijzing voor ogen,
nadenken hoe het nu verder moest met zijn schilderen. Een week lang had hij geen
streek op het doek gezet, lang voor hem ... Hij dacht aan de koning. Philips' wreedheid
en bigotte huichelarij had hij altijd beschouwd als een verzinsel van de Lutheranen,
die hun vogelverschrikker evengoed nodig hadden als de boeren op het land, maar
nu de onverbiddelijkheid, waarover Leoni schreef, hem zèlf getroffen had, nu begreep
hij op zijn minst waarom dit verzinsel àls verzinsel in de wereld was gekomen, nu
zocht hij onwillekeurig naar lotgenoten, en eerder dan in teleurgestelde Zuccaro's
vond hij die in de tragische figuur van de vrouw die hij in zijn eerste Toledaanse jaar
had geportretteerd en die reeds bij de tweede séance getoond had meer waarde te
hechten aan de man dan aan de schilder. Daar hij toen al met Gerónima leefde en
bovendien verwikkelingen duchtte, - Pompeo Leoni had hem in één adem
gelukgewenst en gewaarschuwd, - was hij er niet op ingegaan. Nog verwonderde het
hem, dat ze zich later nooit gewroken had. De brief van een half jaar geleden, waarin
ze om een copie van haar portret vroeg die hij natuurlijk niet had kunnen sturen, was
een laatste krachteloze echo geweest uit die vreemde tijd van wil tegen wil. Eens
had hij haar gezegd, dat ze meer voor de politiek gemaakt was dan voor de liefde,
en dat was uitgekomen, want hoe kort daarop werd zij niet in het eindeloze en zelfs
voor geschoolde tijdgenoten onoverzichtelijke proces gewikkeld, dat met een
sluipmoord in Madrid aanving en nu wel eindigen zou met de onderwerping van een
geheel land, Aragon. Slechts twee dingen stonden daarbij vast: Antonio Perez was
inderdaad een landverrader -èn hij was de mededinger van de koning in de gunsten
van de vroegere vrouw van Ruy Gomez! Wat daaromheen verteld werd was op zijn
best knappe fantasie. Philips strafte verraad, onderwierp Aragon, deed ter wille van
het koningschap alle moeite om niet door Perez gecompromitteerd te worden, - maar
dat was alles niets, want in werkelijkheid wreekte hij zich slechts op een galante
nederlaag van misschien tien jaar geleden...
Dit alles overpeinzend, begon hij de koning in een geheel nieuw licht te zien. Het
beeld van de wijze kunstbeschermer, die van grote beginselen uitging, hoe kleingeestig
schijnbaar ook in de toepassing daarvan, week terug voor dat van de wantrouwende
en rancuneuze intrigant, die vriendelijkheid veinsde tegenover zijn slachtoffers. Zei
men niet, dat ‘in zijn glimlach een dolk verborgen’ was? Voor het eerst, terugdenkend
aan de audiëntie, voelde hij die dolk op zichzelf gericht, op zijn particu-

Simon Vestdijk, Het vijfde zegel

62
aant.

liere bestaan, op zijn belachelijk onbeduidende betrekkingen tot de gevangen
prinses. Maar dit schrikbeeld liet zich spoedig verjagen, en dan was het weer de
ontgoocheling die de overhand nam, de ontgoocheling door de vermeende grote
geest, die - het bleek uit Leoni's brief! - zijn toepasselijkste sententies opwarmde
voor iedere nieuwe gelegenheid. Misschien was zelfs die opmerking over de Heilige
Onnozele Kinderen wel aan een vroeger moment ontleend! Dwaas die hij was geweest
een man te bewonderen bij wie alles namaak bleek te zijn, namaak van zichzelf of
van anderen. Het Escorial was een copie van Yuste, het crucifix op Philips' kamer
had in de handen van de stervende keizer gerust, de ‘ketter’ Erasmus las hij omdat
zijn vader die bewonderd had, copie, copie, alles copie, tienmaal herhaald zal het
nog bevallen!... En zijn woede steeg nog, toen hij aan de lijdzaamheid van dat bleke,
verstorven gezicht dacht en aan de mogelijkheid dat hij de koning tòch nog had
kunnen overtuigen, indien de monnik hem niet beduid had heen te gaan ...
Maar plotseling, midden in de opkomende driftvlaag, schoven zich ingevingen
voor schilderijen naar voren, rustpunten in de gevoelswarreling, waarin de
dubbelzinnige koningsfiguur hem had gebracht. Hij zag die schilderijen nog niet
voor zich, hij schiep ze als begrippen, als tegenstellingen vooral. De ervaring - in
Italië herhaaldelijk reeds - had hem kunnen leren, dat hij door niets zozeer tot
zelfvernieuwing geprikkeld werd als door botte, afwijzende critiek. Zichzelf zou hij
vinden door precies te schilderen wat de koning niet wenste. De Mauritius, de Orgaz,
zij waren belachelijk van toegevendheid; hij zou schilderen: een Opening van het
Vijfde Zegel in blauw en geel, waarop de martelaars om wraak riepen op een wijze
die de koning tot pulver zou doen vergaan als hij het zag! Die geen geloofsijver zou
aanwakkeren, maar helse angst door geestelijke verschrikkingen! Hij zou schilderen:
de Laocoöngroep (waarop de koning gezinspeeld had), zo gruwelijk vreemd aan alle
schoonheidswetten, dat de koning met graagte de wijk zou nemen naar de sierlijke
Mauritius! Veel naakt zou voorkomen op beide schilderijen. Een visioen van Toledo
zou volgen, omdat de koning Toledo haatte, omdat Toledo te ongezond was voor
iemand met zulke jichtvingers als híj uitdagend schilderen zou! Heiligen daarna met Toledo als het kon steeds op de achtergrond - die de hovelingen niet herkenden
en voor duivels versleten, alle attributen door elkaar gegooid, terwijl de Santiago
voor de naaktlievende inquisiteur een bekleed spooksel werd, waarvan het gewaad
dreigend leefde!... De Santiago, de Heilige Jacobus major ... Dit was het eerste van
al die projecten dat hij vaag en schimmig voorbij zag glijden. Of was het een gezicht,
dat hij kende?... Ongetwijfeld, - een werkelijk bestaand, een ondraaglijk gezicht,
reeds verdwenen gelukkig...
Mompelend liep hij naar het raam om door de omlijsting van wijn-

Simon Vestdijk, Het vijfde zegel

63
aant.

ranken uit te turen over de smalle sector van het Taagdal. De zon scheen warm.
Hij zette zijn bril af en troostte zich voor hij uitging nog enkele minuten met de drie
of vier leidaken, afstekend tegen de rotsen aan de overkant: het enig zichtbare van
het stadsbeeld dat hij liefhad.
El Greco liep over de zonnige en verlaten Plaza San Cristobal, - hij herinnerde zich:
het was Maandag, de eerste der kruisdagen, de drie dagen voor Hemelvaartsdag; in
het andere gedeelte der stad en in de Vega werden processies gehouden; ook
herinnerde hij zich 's morgens vlees gegeten te hebben, buiten medeweten van
Gerónima, slecht aanwensel uit zijn Grieks-Katholieke tijd; hij nam zich voor de
twee volgende dagen het overigens onbeduidende verschil in ritus beter in acht te
nemen. Daarop liep hij voorbij het vervallen Alcazar van Martin de Ayala met de
kapotte vensters naar de wijken zuidelijk van de Calle de la Puerta Llana, waar zich
niet ver van het klooster van San Juan de la Penitencia de woning van Covarrubias
bevond. In de bibliotheek kuste hij de oude domheer de hand, en even later zaten zij
in het schemerige licht tegenover elkaar, een fles wijn tussen hen in op een met ivoor
ingelegd tafeltje. Hij reikte de Erasmus over, de De Libero Arbitrio, fraai in kalfsleer
gebonden. Covarrubias bekeek het boek van buiten, bladerde er voorzichtig in, het
dicht bij zijn bijziende ogen brengend, en sprak dan op een plechtige toon, die inzonk
op plaatsen waar de stem zich had moeten verheffen:
‘Acceptissima semper munera sunt, auctor quae pretiosa facit.’ - Stil vergenoegd
voegde hij er aan toe, zijn scheve, pijnlijk verbeten mond, waarvan de lijn links onder
de smalle witte snor ver werd voortgezet, tot een glimlach plooiend: ‘Ik leer mijn
Latijn weer de laatste tijd, het lijkt te veel op Spaans, men verwart zich. Ik voel, dat
de Griekse taal geen geheimen meer voor mij heeft, dat is niet goed voor een oude
man ...’
‘Ik zou alleen nog Griek willen zijn,’ zei El Greco zacht, ‘op weg hierheen kwam
het me tot bewustzijn, naar aanleiding van een kleine overtreding. Op Creta verlangde
ik naar Italië, in Italië naar Spanje, maar nu ik ouder word, schijn ik weer naar Creta
terug te moeten verlangen.’
Hij deed geen moeite zich verstaanbaar te maken, hij wilde dat niet eens. De
bekoring van de gesprekken met Covarrubias school daarin, dat zij door het dempen
van de stem onmiddellijk veranderden in mono- logen waarin men kon zeggen wat
men wilde, losse invallen, de ijlste mijmeringen, zonder gehoord te worden, en met
de illusie niettemin van een menselijke tegenwoordigheid. Niets was zo geschikt om
de gedachte te ordenen. En Covarrubias, die dit wist of voelde, vermeed zelfs te
letten op de lipbewegingen van zijn vriend.
‘Ik heb van de censor verlof gekregen het verweer van Luther tegen dit geschrift
in mijn bezit te hebben,’ - weer bracht hij het boek dicht bij zijn ogen: een bril wilde
hij nooit dragen, hij was alleen dóóf, - ‘De

Simon Vestdijk, Het vijfde zegel

64
aant.

Servo Arbitrio, ik durf het je niet te lenen, maar wij kunnen er over spreken. De
onvrijheid van de wil, - ik heb er veel over nagedacht, slapeloze nachten lang; men
vindt bij Augustinus en Thomas wel bewijzen daarvoor - voor een zékere onvrijheid
dan, die de mogelijkheid van goede werken te verrichten niet buitensluit ...’
Eensklaps begon de schilder een keel op te zetten! Covarrubias luisterde, verstond,
en knikte herhaaldelijk.
‘U moet lezen,’ bulderde het door de kamer, ‘de vergelijking, die Erasmus trekt
tussen het eenzijdig op de voorgrond brengen der Goddelijke genade door de
Lutheranen en de practijk van schilders, die om de indruk van licht te wekken, de
schaduwen onmiddellijk naast het licht donkerder maken! Het is een van de
diepzinnigste passages. Hier, IV, 14 ...’ - hij hielp de oude man zoeken, en
schreeuwde: ‘Voor mijn werk zoek ik nieuwe mogelijkheden, die toevallig door deze
vergelijking van Erasmus gedekt worden, - niet méér dan een vergelijking overigens,
want ik ben te lang Grieks-Katholiek geweest om op het stuk van praedestinatie en
vrije wil ook maar enige verwantschap met Luther te bespeuren. Ik ben wat dat betreft
bepaald Franciscaans ... Franciscaans ...’
Zijn stem zonk in. Met voorovergebogen hoofd sprong hij op, haalde een stuk
papier van het stapeltje, dat onder het bereik van Covarrubias' handen lag, en schreef
met afkortende karakters de gehele gedachtengang in een ommezien neer. Maar
daarbij sprak hij al weer verder, uiterst snel, soms luid, meestal zacht, telkens met
nieuwe potloodschema's toelichtend. Het was de manier, die Pompeo Leoni tegenover
àl zijn hoorders overgenomen had, toen hij het hem éénmaal met de dove had zien
doen, terwijl de Griek het op zijn beurt, sterk gewijzigd, had overgenomen uit de
geschriften van de middeleeuwse mysticus Raymundus Lullus. Door dit
communicatiemiddel begreep Covarrubias precies evenveel als nodig was, en zijn
vriend praatte zich in een razend tempo voor minstens drie dagen leeg en schoon.
Als bliksemschichten, dubbelscherp tegen de duistere achtergrond van wat niet
verstaan werd, zigzagden de theorieën rond de fijne, vervallen geleerdenkop. Een
woedende geestelijke tuchtiging leek het die de kanunnik daar onderging; vijf
papiertjes waren al bedekt met woorden als ‘licht’ en ‘duisternis’ en ‘flakkering’ en
‘gnosis’ en ‘Manichaeërs’ en ‘slechtheid van de stof’ en ‘Heilige Drieëenheid’, deze laatste woorden doorgekrast, blijkbaar omdat zij een denkbeeld behelsden, dat
de schilder niet meer huldigde, want er onder stonden in een kaballistische driehoek
de woorden ‘licht’, ‘tekening’, ‘kleur’ met diezelfde krassen er doorheen. Op het
zesde papiertje kwam te staan ‘Het Vijfde Zegel uit de Openbaring’. Covarrubias
streek het glad en sperde zijn droevige, wat Chinezige ogen wijd open.
‘Het is nog nooit geschilderd,’ kefte El Greco, zijn zwarte wenkbrauwen
optrekkend, alsof hij iemand aanklaagde. Dan, veel zachter: ‘Ik

Simon Vestdijk, Het vijfde zegel

65
aant.

werd er opmerkzaam op gemaakt door de aartsvijand, en dat past bij elkaar, want
het schilderij zal duivels worden, naakt als aardwormen, naakt als de duivel voor de
Heilige Benedictus verscheen, te onbegrijpelijk voor jou, oude man, want ik heb je
lief, jij gaat regelrecht naar de hemel,’ - met stentorstem: ‘Een helse gedachte,
nietwaar, vader Antonio: de martelaars voor het éne Geloof, lang na hun dood nog
om wraak roepend, in plaats van harp te spelen in de hemel met vleugelen aan. Doch
de Heilige Johannes boekstaafde het. De profane mens kan het slechts verklaren door
het kwaad, de duivel en de doodzonde verlengd te denken tot in de hemel, de hemel
zoals wij die kunnen bevatten althans. Het licht kan niet de Vader zijn, zoals ik
vroeger dacht,’ - geleidelijk aan verzwakte het geluid weer, - ‘het behoort bij de
kleur, bij de Heilige Geest, die aangedaan is met de aarde en met de zonde. Voor òns
is het licht de hoogst bereikbare kleur, maar daarbóven begint God pas; ieder licht
hoort nog in de Duistere Nacht thuis van Juan de la Cruz, zelfs de levende liefdesvlam
waarover hij spreekt; misschien is alles omgekeerd, de kleur de Zoon en de tekening
de Heilige Geest, voordat ik dit doorvorst heb, kan ik geen korrel grondverf op het
doek brengen om de wereld te vernietigen... waarom ben ik niet in Creta gebleven
...’
Hij prevelde. Met een ruk wijzigde hij zijn gebogen houding, en tastte onder zijn
mantel. Steeds nog de papiertjes bestuderend, een bevende vinger erbij, sprak
Covarrubias aarzelend: ‘De helse straf, mijn lieve vriend, bestaat uit een nutteloos
berouw volgens de Heilige Thomas. Maar kan men dit schilderen>’
Met de andere hand reikte hij naar zijn wijnglas en bleef doorlezen, berustend en
eenzelvig. Het blauwe namiddaglicht, door de op het Noord-Oosten gelegen ramen
binnenvallend, verwekte een staalglans in zijn zilverig hoofd- en baardhaar. Met een
grimas haalde de schilder de brief van Pompeo Leoní te voorschijn, streepte met
potlood het middengedeelte aan en schoof hem zonder iets te zeggen op het tafeltje,
waarna hij langzaam naar het raam liep. Covarrubias had hem niet begrepen dit keer.
Of juist zeer goed begrepen ... Nutteloos? Ja, nutteloos zou al zijn schilderen wel
zijn, indien er niemand kwam om hem bij te staan.
Bij het langslopen streek zijn blik over een oude Romaanse gobelin, bleekgrijs,
met evenwijdige of bochtig verstrengelde figuren, die de verovering van Toledo door
de Christenen in 1085 voorstelde, en begon toen het straatbeeld te omvatten, zichtbaar
door Covarrubias' vensters. Zwarte schaduwblokken, schoorsteensilhouetten als
scheepjes op de korte golfslag van kartelige leidaken, tekende de zon schuin tegen
de huizenrij aan de overkant, waaronder een bijzonder zwaargebouwde woning
opviel, welker grillige platereskgevel aangevuld was met Moorse en Gothische
motieven uit veel vroeger eeuwen. Er bovenuit rees van verre de kathedraaltoren,
driemaal omstekeld, en meer naar rechts de

Simon Vestdijk, Het vijfde zegel

66
aant.

zuidwestelijke toren van het hooggelegen Alcazar. Het huis stond al jaren leeg.
Hoewel de straat hier vrij smal was, ging toch het meeste verkeer naar en van de San
Juan de la Penitencia er doorheen; die priesters en acolyten daar, een reliquieënschrijn
torsend, waren ongetwijfeld op weg naar het klooster, bleek en bezweet van de
processie, die dadelijk wel weer met andere reliquieën hervat zou worden. Wat volk
in half-Moorse klederdracht schoof schuw langs de muren, het hoofd ontbloot. Toen
zij voorbij waren gegaan, opende zich een deur in de hoefijzervormige poort van het
huis met de drie bouwstijlen, en een man trad in het zonlicht, dan met één grote stap
in de schaduw. Een in het midden aangevreten gezicht schimde op. De man liep
stram en militair; eerst toen hij uit het straatvak verdwenen was, viel het de
toeschouwer in, dat dit de aanvoerder der Aragonese soldaten moest zijn, die van
het Escorial, de man met de doorgeschoten neus. Natuurlijk kon hij zich vergissen;
de acht invaliden had hij als groep onthouden, het was vreemd genoeg er één van te
herkennen als afzonderlijk wezen. Hij draaide zich om.
‘Wie woont...?’
Verder kwam hij niet. Voor het lage tafeltje met de papiertjes en de wijnglazen
zat een nietig, verschrompeld mannetje, in een soutane die eensklaps veel te wijd
geworden scheen te zijn. Alles sidderde aan hem; de hangwangetjes stonden
verwijtend opzij, naar buiten geperst door de smartelijk weggeknepen mond; de rest
van het gezicht was muisachtig geworden, met knipperende ogen, waaruit tranen
biggelden. Toen Greco zijn arm om de gekromde schouderbuiten heensloeg, hoorde
hij een gestameld:
‘Geef het heilige niet aan de honden ...’
‘En de parelen niet aan de zwijnen, - maar dat gebeurt ook niet meer,’ fluisterde
El Greco, slikkend.
‘...de honden,... en werp uw parelen niet voor de zwijnen ... Maar je
onafhankelijkheid is ook zo beangstigend geworden. Dominico, je groeit met het
hoofd tegen de hemel aan; ik begrijp alles, uit die brief, je vernederingen ... en God
is niet met ons, want ik had tien votiefmissen aan San Mauricio ... tien votiefmissen
...’ - Zijn stem brak in snikken.
‘Als San Mauricio een man van eer is, geneest hij op ditzelfde ogenblik je doofheid,
oude vriend,’ sprak El Greco, niet zeer luid, en met twee harde sarcastische lijnen
om de mond, die door de uitdrukking van zijn ogen gelogenstraft werden. Zijn arm
rustte nog steeds op dezelfde plaats.De mayordomo, die hem uitliet, een vriendelijke man, die altijd op de tenen liep,
alsof hij op die manier zijn meester betere oren kon bezorgen, vroeg hij of de Casa
aan de overkant tegenwoordig bewoond werd en door wie. De mayordomo boog
zich buiten de reeds geopende deur om naar het huis te kijken dat er zo verlaten
uitzag. Boven de poort bevond zich een stenen wapen, een ciborie met een helm erop
voorstellend, sterk

Simon Vestdijk, Het vijfde zegel

67
aant.

verbrokkeld. De roestige kopnagels leken klonters leem, waarmee men de deur
volgegooid had, en van dezeskantige lantaarn was geen ruit heel.
‘Er is pas iemand ingetrokken, Messer Dominico, maar wie?!... Een heer uit
Amerika; hij had een zeer grote groene vogel bij zich in een kooi ...’
‘Wellicht kent Don Alonso Ercilla y Zuñiga hem.’
‘Wie weet ... Hij heeft een kleine grijze snor, geen baard ... Ik heb hem, Señor!
Iets met Cisneros, - iets er voor en dan de Cisneros.’
‘Ximenez de Cisneros toch niet.’
‘O neen, neen, - het is een andere naam, vóór de Cisneros ...’
De schilder drukte de bediende op het hart goed op de hoogeerwaarde heer te
passen, en liep de straat uit, waar reeds een koele avondwind uit het Oosten blies.
Bij het Alcazar gekomen, vormde hij het plan om in het Hospital de Santa Cruz
Martin de Ayala op te zoeken, maar het was reeds te laat, en daar hij zich nog aan
zijn stad sterken wilde, liet hij het gebouw met de sierlijke pilastertjes en balusters
links liggen en nam de kortste weg, steil neerdalend over de wallen en de vervallen
Plaza de Armas, naar de Alcántarabrug. Een bleekgele zon verlichtte het Castillo de
San Servando aan de andere oever: een gekanteelde ruïne hoog op de rode rotsen,
maar laag gedrukt onder het hemelblauw. Op een schuin pad omhoogstijgend, vermeed
hij de stad in ogenschouw te nemen voor hij helemaal boven zou zijn. Hij voelde
zich rustig; voor het eerst was de druk van het vernederend Escorialbezoek verdwenen,
wellicht doordat het verdriet van de oude kanunnik zijn eigen beslommeringen zo
nietig deed schijnen. Toledo was een goed verdeelde stad nu, de processiemensen
aan één kant, de rest leeg. Aan het einde van een straat had hij er nog iets van gezien:
een langzaam voortschrijdende stoet, terugkerend van het zegenen van velden, dieren
en gesteenten, met koper schetterend en ‘Alleluja’-zingend, barrevoeters met veel
rode banieren, veel wankelende kruisen, een enkele met de Christusknieën puntig
vooruit. Op de hoek van een nauwe, bochtige steeg, die naar de Santo Cristo de la
Luz leidde, had hij een man gevankelijk zien wegvoeren, een jonge Jood met wijd
opengesperde ogen en een afzichtelijk terugwijkende kin die schudde, een geesteszieke
leek het. Waarschijnlijk waren het de alguaciles die dit deden; familiares der Inquisitie
herkende men gemakkelijk aan hun uittartend optreden en de metalen kruisen op de
borst. Overigens was de Inquisitie hèm wel, een noodzakelijk kwaad, want dáár, zijn eerste blik op de stad, die beneden hem was komen te liggen, - daar lagen wat
sommigen wel noemden de witommuurde pesthaarden van Morería en Judería, de
holen der schijn-Christenen, en tussen beide in daar woonde hijzelf, vrij man binnen
de grenzen die het geloof hem liet, van niemand

Simon Vestdijk, Het vijfde zegel

68
aant.

de mindere, misschien, zoals Covarrubias had gezegd, met zijn hoofd tegen de
hemel groeiend, maar er zeker niet doorheen.
Bij het geel van het oude Romaanse kasteel en het wijde blauw erboven had hij
nog aan de Opening van het Vijfde Zegel gedacht. Wat wilde dit ongeboren schilderij
toch van hem? Zó nietig was de mens, dat ook de heiligste martelaren niet ontsnapten
aan de sfeer van wraak en verdoemenis: dit zou uit het blauw en het geel moeten
schreeuwen, niet als verwijt aan God, doch als naakte waarheid. God was te
onmetelijk, te oneindig, dit hadden de Spaanse mystieken wel ingezien, dit was
wellicht het enige dat hem uit hun geschriften in vlees en bloed was overgegaan,
waar het zich verbonden had met zijn vroegste Grieks-Katholieke noties, gnostisch
dualistisch gekleurd, omtrent de onuitsprekelijkheid van het goddelijke. God was
niet te benaderen, men wist niets van de hemel. Tot aan de dood toe had men enkel
deze stof, dit gruis der rodaderos, dit aardse Jericho daar voor hem, - geen hemels
Jeruzalem, zoals hij in de regelmatiger steenmassa van het Escorial had menen te
aanschouwen! - met alle menselijke zonden in zich, die het aanvraten tot een
onontwarbaar mozaïek binnen de zigzagbliksems van de wegen over de wallen en
de rode gruistrechters van het Taagdal. Een enorme schriftuur van straten en vale
kloosters, op verschillende afstand steeds weer anders te spellen! Ja, hier leefde hij,
daar in dat hoge Moorse huis der Villenas, dat juist boven het geboomte der cigarrales
uitkwam. Hier waren de gebergten van Creta neergeslagen en uiteengerold tot
menselijkheid, en in die steenbrokken leefden ook zijn schilderijen. In de Santo-Tomé,
daar, met die rode Mudéjartoren, zou later zijn Orgaz hangen, neen, verwaarlozen
mocht hij de opdracht toch niet! En daar, helemaal achter in de stad, was de Santo
Domingo el Antiguo; die had hij reeds in zijn eerste Toledaanse jaar volgeschilderd,
Alejandro Sénsino ten spijt, die er aanvankelijk mee was belast ...
Op het hoogste punt gekomen, bleef hij staan. Vanaf de vierbogige brug van San
Martin, de ruïnes van de Baños de la Cava erachter, tot aan het Castillo de San
Servando, schoof zijn blik met grote rukken heen en weer. De westelijke gloed was
laag en geel, de vlakte achter Toledo in violette wazen. Krekels tsjirpten. De tweede
Taagbocht achter zich latend, kwam hij op de rotskam waar bomen begonnen, lager
op de helling: berken en knoestige eiken, waartussen muilezels graasden. Nu was
hij bij de Virgen del Valle. Als om beter te kunnen luisteren stak het Alcazar twee
dubbele driehoekjes van oren omhoog, maar het ruisen van de Taag heel diep moest
ieder processiegeluid wel overstemmen; alleen het angelusgeklep kwam er boven
uit. Nu was de stad op zijn schoonst. Met alle gedempte kleuren van veel steen in de
ogen, sloeg Dominico Theotocópuli werktuiglijk een kruis voor de lage, witte
kluizenaarskapel op de rotsen, die men de Virgen del Valle noemde.

Simon Vestdijk, Het vijfde zegel

69
aant.

Vierde hoofdstuk
Doctor Don Pedro Moya de Contreras
De geschiedschrijver, die de dienaren der Spaanse Inquisitie als ‘Suzannaboeven’
bestempelde, heeft waarschijnlijk nooit geweten hoe nauwkeurig deze omschrijving
van toepassing was op Don Pedro Moya de Contreras, doctor in het burgerlijk recht,
groot-commandeur in Castilië van de geestelijke ridderorde van Santiago, en vanaf
1576 een der drie Apostolische Inquisiteurs van het tribunaal in Toledo. - Wie was
Suzanna? Suzanna ging in het bad en werd bespied door grijsaards, - Don Pedro was
een grijsaard, - welke grijsaards met des te meer vuur hun kans waarnamen, omdat
die kans wel nooit terugkeren zou! Dit wisten zij: vanaf dat éne moment moesten zij
teren op het beeld van het aanschouwde, dat evenmin te hernieuwen zou zijn als de
werkelijkheid te bezitten. Niet het spieden dus, of de wulpsheid, of de seniele onmacht
waren kenschetsend voor de Suzannaboeven, doch het voorstellingsvermogen en het
geheugen: dezelfde eigenschappen waardoor eeuwen later in de geschiedenis der
mensheid Doctor Don Pedro Moya de Contreras tot zijn veelomvattende taak in staat
zou worden gesteld. Van deze taak kweet hij zich spelenderwijs, omdat hij alles voor
zich zag, omdat hij alles onthield! Mogelijk hing het samen met zijn Andalusische,
oud-Moorse afstamming, dat zijn bewustzijn zo boordevol opgevuld was met de
scherpste en levendigste beelden uit zijn gehele leven. Hij werkte nooit. Eén oogopslag
deed hem een processtuk, een instructie der Suprema, beter kennen dan de man die
het had opgesteld, zodat hij practisch gesproken alles aan zijn ondergeschikten kon
overlaten, die hij beheerste met een in hun ogen magisch verworven wetenschap.
Overigens was hij meer op de hoogte met gevallen, personen, precedenten,
levensbijzonderheden, individuele uitlatingen en familierelaties dan met wetten en
decreten. Door zijn mede-inquisiteurs als specialiteit beschouwd, moest hij vaak
advies uitbrengen in processen ver buiten Toledo; zelfs in theologische
aangelegenheden, waar hij overigens weinig zin voor had, werd zijn mening op prijs
gesteld. Zijn eigenlijke specialiteit was het opsporen van geheim Mohammedanisme.
In Toledo beefden de Moriscos en riepen hun kinderen binnen, wanneer hij door hun
kwartier kwam rijden, omringd door zijn familiares, die op Mohammedaanse
feestdagen met de vinger aan de trekker uitzagen naar overtredingen: een verdachte
dans op de patios, die dan open moesten zijn, baden, of vasten, of een kip de strot
afsnijden onder bepaald ritueel. Pedro Moya de Contreras kwam steeds zeer opgefrist
van die ritten terug. Ongetwijfeld schonk het een zekere bevrediging na te gaan hoe
zelfs in de snel jongende en steeds van bevolking wisselende Morería de realiteit
nog altijd

Simon Vestdijk, Het vijfde zegel

70
aant.

klopte met zijn voorstelling ervan, en dan waren daar de meisjes van twaalf, dertien
jaar, plotseling met borsten en al opgeschoten uit de anonieme kinderschaar, en die
hij zich herinneren wilde en herkennen wellicht, na nog meer jaren, wanneer ze,
gebroken door maandenlange gevangenisstraf, voor zijn rechterstoel geleid zouden
worden. Want dat waren de liefste verrassingen die de werkelijkheid hem nog schonk:
de veranderingen in het uiterlijk, teweeggebracht door een verblijf in de geheime
kerkers van La Casa Santa. Die kerkers zelf bezocht hij nooit; slechts zelden was hij
bij de tortuur aanwezig: hij kon zich dit alles zoveel beter voorstellen. Voor
daadwerkelijke wreedheid was hij ook te lijdelijk, te indolent. En wat de twaalfjarige
meisjes betreft: van de desbetreffende oudemannenkwaal was hij ten minste vrij
gebleven! Zijn specialiteit, ook hier, was het verkrachten van Moorse vrouwen even
voor haar huwelijksdag, maar met mate en met de meest Suzannaboefachtige
voorzorgen, want ondanks zijn machtspositie, die ver uitging boven de gewone
onfeilbaarheid van de dienaren der geestelijke rechtbank, wist hij, en dat reeds sinds
zijn missie naar Barcelona in 1566, een bijna onbestaanbare uitzondering te zijn
binnen een rechtsorde, die zich bij alle misbruiken en wantoestanden toch nog gunstig
onderscheidde van alle andere strafinstellingen uit zijn tijd. Wel besteedde zijn
biechtvader, tussen strenge vermaningen betreffende de hoofdzonde der onkuisheid
door, veel casuïstiek (casuïstiek van het in zwang geraakte ‘probabilistische’ slag,
waarmee men alles waarschijnlijk kon maken, ook als het tegendeel waarschijnlijker
was, en dus aan kon tonen, dat de zon zwart was, zich daartoe beroepend op
zonsverduisteringen) om hem aan het verstand te brengen, hem, de hooggeplaatste
leek, die als inquisiteur nooit had mogen trouwen, dat zijn praktijken beter door de
beugel konden dan bijvoorbeeld die van de vijftiende-eeuwse aartsbisschop Rodriguez
Luna de Compostella, die een vrouw onteerde precies òp haar huwelijksdag. Maar
toch, Don Pedro moest het zich bekennen, in zeldzame vlagen van berouw was
Barcelona in zekere zin zijn ongeluk geweest, of beter: zijn bijzondere verhouding
tot koning Philips, die hij indertijd in Brussel in de straatliefde had ingewijd en die
hem daarom in zijn latere, ascetische jaren zo ver mogelijk van zich hield, zonder
evenwel een ongenade aan te durven, die hem, de koning, vanuit het verleden
compromitteren kon. Vreemd was dat alles toegegaan. Don Pedro was reeds griffier
bij het Toledaanse tribunaal, en ver opgeklommen in de orde van Santiago, toen
visiteurs van de Suprema kwamen berichten over de schandelijke en meer dan
Lutheraanse toestanden die in Barcelona heersten, waarvan trouwens iedereen op de
hoogte was. De inquisiteurs waren omkoopbaar, hielden het geld van boeten en
confiscaties achter en leefden, geestelijke of niet, met lichtekooien, die de toon
aangaven in de stad en hun gevaarlijkste mededingsters van ketterij lieten
beschuldigen.

Simon Vestdijk, Het vijfde zegel

71
aant.

In overleg met de koning werd de toenmalige gunsteling, wiens invloed echter
reeds aan het tanen was, door de Suprema uitgezonden om orde te scheppen. De
rechters kregen lichte straffen, maar bleven gehandhaafd ter wille van het prestige
der Inquisitie, Don Pedro werd hun voorzitter, - en na enige maanden werd alles op
de oude voet voortgezet: in het diepste geheim. Het spreekt vanzelf, dat dit
dubbelleven, dat bijna tien jaar duurde, zijn karakter op beslissende wijze beïnvloed
had. In Toledo, onder het oog van de rechtschapen bisschop de Quiroga, de
groot-inquisiteur, moest hij natuurlijk voorzichtiger zijn dan in Barcelona, maar hij
was nu gescherpt, het was ook geen aangelegenheid meer van het gehele tribunaal,
- zijn mede-inquisiteurs, die veel konden vermoeden, maar niet tegen hem durfden
optreden, waren persoonlijk. onkreukbaar, - het was geen gemeenschappelijk zondigen
meer, waarin hij binnengevallen was; hij leidde nu zijn éigen heimelijk en
zwaarbloedig bestaan, steunend op zijn naam en op zijn geharde en onbeschaamde
spionnen, die hij, als het nodig mocht zijn, bij de minste tegenstand een kleine
godslastering van jaren her onder de neus wreef, en die de stad op precies dezelfde
wijze terroriseerden als dit in alle andere Spaanse steden geschiedde, met dit verschil
dat het dáár ging ter wille van God, en hier ter wille van Doctor Don Pedro Moya
de Contreras. Deze tegenstelling hield geen verdere consequenties in. Don Pedro
was allerminst ongodsdienstig. Hij geloofde, want hij geloofde in alles wat beeld
was, wat hij zich voorstellen kon. Zijn cynisme, zijn blasphemische uitlatingen zelfs,
het waren niet veel meer dan speelse arabesken, getrokken binnen de onwrikbare
grenzen van het Alleenzaligmakend Geloof, en zijn monnikenhaat - de Dominicanen,
zijn geestelijke confraters, daargelaten - had geen diepere betekenis dan die van een
algemeen modeverschijnsel uit zijn jeugdjaren, toen men Erasmus nog lezen mocht.
In de orde van Santiago had hij zelfs hervormingen doorgevoerd, die hem tot een
bars asceet stempelden voor wie hem niet doorzagen. En dat waren de meesten, ook
die geregeld zijn gulle, slechts door indolentie getemperde gastvrijheid genoten in
het prachtige huis dicht bij het Zocodover. Daar hielden zij een indruk uit over van
een barbaarse weelde, waarin men diep wegzonk zonder ooit de gastheer te bereiken
in zijn lijdzaam-afwachtend nietsdoen achterover op divans, - niet één divan, de
divans schoven zich als vanzelf onder zijn lichaam, de een na de ander, - vaag
omwolkt door de pebete, maar blik en gehoor tot het uiterste gescherpt voor ieder
gebaar en elk verlegen kuchje en al het andere in de kamer, zodat er zelfs in de
pebetenevel geen ijle schim kon opstijgen die niet reeds bij haar ontstaan was
vastgelegd binnen zijn lichtelijk uitpuilende oogbollen, zwart en opmerkelijk jeugdig
nog, ondanks de troebele ouderdomscirkels er omheen.
In de namiddag van de 16e Mei verhief hij zich uit die vadsig makende

Simon Vestdijk, Het vijfde zegel

72
aant.

kussens en zette zich in beweging naar waar op een grote majolicaschaal reeds
enige uren de brief van Padre Diego de Chaves op hem lag te wachten. Het was de
naamdag van de Heilige Johannes Nepomuk, martelaar voor het biechtgeheim en
patroon der biechtvaders; waarschijnlijk, zo dacht hij, zou de brief zich dus bepalen
tot stichtelijke woorden en een enkele opmerking over de politieke toestand. Met de
Chaves behoorde Don Pedro tot de Granvelle-partij, die de onafhankelijkheid der
plaatselijke tribunalen zocht te bewaren tegenover de Suprema en vooral tegenover
de groot-inquisiteur Gaspar de Quiroga, een man zo welwillend en gematigd, dat hij
zich zelfs verzet had tegen de vogelvrijverklaring van Oranje, die door de Chaves
bij Philips was doorgedreven onder bedreiging met de hel. Beiden waren grote
Jezuïetenhaters, de biechtvader voornamelijk uit rivaliteit betreffende Oranje, Don
Pedro omdat de Jezuïeten de Inquisitie niet erkenden. Er waren meer punten van
overeenstemming, en zij zouden elkaar uitstekend hebben aangevuld, maar de een
zat in Toledo, de ander in Madrid of de buitenresidenties, en daarom schreven zij
elkaar brieven, Don Pedro korte, de Chaves zeer lange.
Bij de tafel gekomen opende hij de zegels en, verrassing, de brief bleek in
cijferschrift. Nadat hij zich op een tweede rustbed daar in de buurt had laten
neerzinken, vlak onder een paar schuine zonnestralen, die binnenvielen door het
kunstige traliewerk der vensters, besteedde hij nog enige tijd om naar de dansende
stofjes te turen, zijn mond vol te proppen met een zoet en enigszins kleverig gebak,
en zich zo te draaien en te verschikken op zijn leger, dat zijn drie dikke buikplooien
elkaar zo min mogelijk overlast aandeden.
‘Aranjuez, El Sitio Real. 15 Mei 1583
Aan mijn zoon Pedro Moya de Contreras.
Mijn goede Pedro. Reeds van zo lange tijd geleden dateert mijn laatste brief aan u,
dat gij zoudt kunnen menen dat ik uw bestaan vergeten had, doch, hoe ingespannen
ook arbeidend voor het belang van God en Zijne Majesteit, nimmer zag ik de
gewichtige rol voorbij die gij in de Keizerlijke stad hebt te vervullen; uw wijsheid,
eruditie en rechtzinnige loyaliteit hebben nu recht op een volledige uiteenzetting
mijnerzijds. Allereerst dit: onze kleine camarilla is weer aan de winnende hand,
Granvelle zit aanmerkelijk veel vaster in het zadel dan enkele maanden geleden, God
zij geprezen! Dat de koning de stukken teruggaf inzake de orde van Santa Maria de
la Espada Blanca, blijkt de inleiding te zijn geweest tot een frontverandering, die
vriend Gaspar vrijwel geheel terugwijst naar zijn kibbelende kanunniken. Tegen
Napels en de daar ter

Simon Vestdijk, Het vijfde zegel

73
aant.

plaatse steeds weer de kop opstekende ketterijen zal scherp worden opgetreden,
dit heeft Zijne Eminentie met mijn geringe hulp onder meer doorgezet, zo ook de
benoeming van admiraal Doria, de goede Genuees, tegen wie de ongemanierde
ijzervreter geen kans meer heeft. Het kan nog slechts een kwestie zijn van enkele
maanden. De Heilige Dominicus weze onze voorspraak, dat de koning niet opnieuw
van voornemen verandert en het oor leent aan de inblazingen van de Obispillo, die
smakelijk is als worst, maar onuitstaanbaar als kerkvoogd. Bij het volk is Santa Cruz
wel is waar zeer geliefd, doch het plan van de Armada, dat de laatste tijd al vaster
vorm aanneemt, zal de gemoederen stellig weer kalmeren, te meer omdat Santa Cruz
met de leiding wordt belast. (Ik hoop dat hij in Engeland blijft en zichzelf uitroeit
na de ketters.) Onder de andere oorzaken voor de algemene ontevredenheid zijn er
enkele die wellicht minder gemakkelijk weg te nemen zijn. Ik doel op ontevredenheid
voor zover die gevoed wordt door rebelse elementen uit Portugal, door het vervloekte
Aragon dat minstens honderd koppen zal moeten afstaan wanneer we onze vriend
Perez eenmaal volledig in onze macht hebben, door die vreselijke Jezuïeten, door
de Hugenoten en, als ge het mij vraagt, zelfs door zogenaamde mystici als mijn
welbespraakte ordebroeder Luis de Granada, die geen tand meer in zijn lasterlijke
mond heeft staan, en Luis de Léon, en Francisco Sanchez, de geleerde gek. De Léon
is nu wel bevrijd - het moest, om de tegenpartij te paaien, hoewel het Gode stellig
niet welgevallig kan zijn, - maar Sanchez blijft er in, totdat hij ingezien zal hebben,
dat er op een hoogleraar in de philologie andere plichten rusten dan staande te houden,
dat de Heiland niet bebesneden werd door Simeon, doch door de Heilige Maagd, of
te twijfelen aan de leerstellingen van de Heilige Thomas - ik gruw er van, deze
belediging, de princeps scholasticorum aangedaan, te moeten neerschrijven. Hoe
toch steeds weer opnieuw de pestilente Lutheraanse geest, die veelkoppige hydra,
ons geliefde Spanje binnensluipt, in veelvuldig wisselende vermomming! Of zijn
het beproevingen wellicht, ons gezonden in de gedaante van hen die de paden der
duisternis bewandelen? Zo ja, dan hebben wij deze beproevingen te dragen op een
wijze, de strijdende Kerk waardig, - en daarmee ben ik op úw terrein gekomen.
Mijn goede Pedro, zonder ook maar een ogenblik aan uw beproefde
scherpzinnigheid te twijfelen, waag ik het toch enkele adviezen te geven, die hun
recht ontlenen aan de ruime gezichtskring, die mijn positie mij nu eenmaal doet
bestrijken. Het zijn er vijf, die ik nummeren zal. 1e. Laat de Moriscos voorlopig
rusten en bepaal u tot alle uitingen van opstandigheid die het Heilige Officium uit
het volk bereiken: schotschriften tegen Granvelle, gestook van Portugese
uitgewekenen en Aragonese manifestados. Straffen: bij voorkeur galeien; de gehele
admiraliteit klaagt over schaarste aan roeiers. 2e. De regidor Martin de Ayala is
volgens

Simon Vestdijk, Het vijfde zegel

74
aant.

mijn overtuiging, die velen met mij delen, een ongevaarlijke dwaas, een man die
nog in het tijdvak van keizer Karei leeft, zonder enig belang voor de huidige
verwikkelingen. Neem tegenover hem de grenzen ener vanzelfsprekende observatie
in acht; onnodig slachtoffers maken is ook hier uit den boze, want ten slotte zijn wij
nog altijd aangewezen op de bereidwilligheid van het Toledaanse gemeentebestuur
om de belastingen hoger op te voeren, een volstrekt vereiste, zal Engeland getuchtigd
worden. 3e. Tegen de Joden: strenger dan tot dusverre! Er zijn veel Portugese
marranos naar Toledo gekomen, die zich hier trachten te verrijken en wier
pasverworven ducaten wel niet minder klinkend zullen zijn dan hun bloed verdorven
is. Natuurlijk geldt dit ook voor de rijke Moriscos, maar gij weet evengoed als ik,
goede Pedro, dat die in Toledo merendeels reeds in de gevangenis zitten. Een
straatpredicatie over de ‘mala sangre van het huis van Juda’ of een soortgelijk thema
is aanbevelenswaard ter wille van de medewerking van het volk, het leidt de
ontevredenheid wat af, we kunnen, als er iets misloopt, de Joden de schuld geven,
die de economie ontwrichten, en een enkele oprechte converso (maar bestaan die?)
mag er dan onder lijden, de duobis malis minus est eligendum, zoals Cicero zich zo
kernachtig uitdrukt. 4e. Jezuïeten: niet vervolgen, maar knijpen. Vooral niet vervolgen!
Na de grote twist over de provinciale synodes leven wij nu weer in een enigszins
draaglijke verstandhouding met Zijne Heiligheid, terwijl de orde door haar arbeid in
Douai en Reims ongetwijfeld enkele geringe verdiensten kan doen gelden inzake de
voorbereidingen tot het R.I.P. van de aartsketter, wiens kleur men vindt door de
kleuren van Aragon dooreen te mengen (grappige coïncidentie, niet waar?). Maar
Padre Juan de Mariana moet voor mijn dood nog een paar deuken vertonen, ge zijt
me dit schuldig, lieve vriend. Overigens laat ik dit geheel aan u over, van veel belang
is het niet. Het gekonkel der Jezuïeten in Portugal neemt hier en daar zulke groteske
vormen aan, dat het meer iets is voor het dolhuis dan voor het Heilig Officium; ik
herinner u slechts aan het optreden (onder de auspiciën van Luis de Granada!) van
de ‘mystica’ Maria de la Visitación, waarop de Portugese instanties overigens reeds
lang het oog gevestigd houden. 5e. Ik sprak over kleuren mengen en had dit thema
kunnen benutten tot een fraaie en ongedwongen overgang van rhetorische aard, zoals
onze brave Franciscaner allemansvriend Juan de los Angeles zo gaarne gebruikt in
zijn vriendelijke preekjes, bijvoorbeeld wanneer hij weer eens tot de ontdekking
gekomen is, dat wij Dominicanen de Maagd der Maagden niet smetteloos genoeg
achten. Maar dit is nu meteen uit; terloops een 6e punt, vergeef deze onderbreking:
er is een Pauselijke bul op komst waarin elk geschrift in de landstaal over de
Onbevlekte Ontvangenis verboden wordt, mij zeer welkom, want dat stompzinnige
geketter van de Franciscanen, die niet eens behoorlijk

Simon Vestdijk, Het vijfde zegel

75
aant.

Latijn kennen, wordt nog een nagel aan mijn doodkist. Grijp elke Minderbroeder
die er over spreekt of schrijft, wilt ge? Maar ter zake! Het gaat nu over schilders,
vriend Pedro, deze morsige en opgeblazen handwerkers, die onze goede vorst, ik
durf het wel neerzetten in dit cijferschrift, op een bijna misdadige wijze protegeert.
Of is het soms in 's lands belang de schatkist te plunderen ter wille van een bouwwerk,
dat met alle geweld Rome en Florence overtreffen moet? De Italiaanse roverhoofdman
gaat gelukkig binnenkort naar zijn rumoerig vaderland terug, tot grote smart van
Miguel d' Antona, ge begrijpt wel waarom. Voor de schatkist maakt de kleine zich
toch werkelijk verdienstelijk! Maar, om bij Miguel's slachtoffer te blijven: Federico
Zuccaro schilderde zijn engelen ten minste fatsoenlijk bekleed, zijn confrater
daarentegen, waarover ik het nu hebben wil en die u zeker bekend zal zijn, zette ons
in een twijfelachtige Veronese stijl heiligen voor zoals ze zojuist uit de moederschoot
komen, en daarom achtte ik het mijn plicht in te grijpen en de koning te bewegen dit
schilderij niet te aanvaarden en de man niet als hofschilder. Het heeft moeite genoeg
gekost, maar ten slotte ging het, met Aristoteles, en een zeker onbeduidend geschriftje
van Gilio of hoe de kladder heten mag, en Don Felipe, hoezeer ook in bewondering
voor het doek van deze Dominico Theotocópuli, die hij eens tegenover mij als de
grootste kunstenaar van geheel Spanje betitelde, liet zich overtuigen, dat men hier
met een beslist onkerkelijk tafereel te doen had. Indachtig aan het spreekwoord:
Graeculus esuriens in coelum, jusseris, ibit, verwachtte ik, dat een goede, vette olla
podrida bij onze brave Hiëronymieten de verfmeester ruimschoots schadeloos zou
stellen voor de weigering. Maar wat doet de Griekse hond? Hij vraagt een audiëntie
aan. Laat ik u het nadere verslag hiervan een andere keer doen; de man was vrij
onbeschaamd, de koning bewonderenswaardig in die dodelijke ironie waarvan híj
alleen het geheim kent, en het drukwerkje van Gilio werd op het juiste moment te
pas gebracht. Doch dit alles heeft slechts anecdotische betekenis. Van groter belang
is, dat ik deze El Griego, zoals hij, meen ik, genoemd wordt, tijdens het gesprek
betrapte op een uitlating die duidelijk riekte naar Lutheranisme. Hij geraakte in vuur
en liet meer los dan zijn bedoeling was. Begrijp mij wel: het was geen onmiskenbaar
partij kiezen voor Luther en Melanchton, het was niet iets dat een onmiddellijke
inhechtenisneming rechtvaardigen zou. Het zweemde er alleen maar naar, er was een
bepaalde geur van ketterij, en mijn neus bedriegt me in dit opzicht even zelden als
de Inquisitie zich van vervolging laat afhouden door een non liquet. Waart gij dieper
doorgedrongen in de Thomistische wijsbegeerte, lieve vriend, - maar de wereldse
sfeer, waarin gij zulk onmisbaar werk verricht, houdt u af van de wonderen der
dialectiek, ik weet en billijk dit, - ik zou u het gehele gesprek herhalen met alle
dogmatische en apologetische commentaren erbij waartoe het

Simon Vestdijk, Het vijfde zegel

76
aant.

aanleiding geeft; voor het ogenblik is het voor u voldoende kennis te nemen van
zijn bewering, dat de gezindbeidsverandering even voor de marteling, de intentie
om voor het geloof te sterven, van groter belang zou zijn dan de marteldood zelf!
Een stap verder, en we staan met beide voeten op Lutheraanse bodem: het geloof
alleen geldt, de goede werken niet of nauwelijks, de zondige mens is niet gehouden
de schat der goede en verdienstelijke werken der Heilige Moederkerk te vermeerderen!
Horen wij niet alreeds het knorren van het Germaanse zwijn Nicolaus Amsdorf,
hoeftrappelend op de gehele sacramentele rechtvaardigingsleer, zoals die krachtens
de professio fidei Tridentinae aan ketterse bevuiling eens en vooral toch was
onttrokken: ‘Dass die Propositio, gute Werke sind schädlich zur Seligkeit, eine rechte
sei ...?’ - Maar laat ik u niet bedroeven met dronkemanspraat van Duitsers - we
hebben reeds voldoende last met de Fuggers, die de koning tegenwoordig nog maar
geld lenen tegen dertig procent interest - laat ons nagaan wat er te doen valt. Ziet
hier: nog steeds beschouwt Don Felipe die Griek als een zeer belangrijk kunstenaar,
spijt het hem het schilderij als altaarstuk te hebben moeten weigeren, zou hij alles
wel ongedaan willen maken. Ik geloof niet te overdrijven wanneer ik zeg, dat deze
aangelegenheid hem in een zwaar gewetensconflict heeft gestort, hetgeen weinig
bevorderlijk is voor zijn gezondheidstoestand en hem maar afleidt van de zoveel
grotere belangen die hij als defensor fidei te behartigen heeft. Zodra evenwel kwam
vast te staan, dat Theotocópuli een ketter is, zou alles op slag veranderen, zodat uw
taak hierop neerkomt de man te observeren en zo mogelijk bewijzen in handen te
krijgen voor zijn ketterse overtuiging. Hierbij behoeft ge u allerminst te bepalen tot
Luther of Calvijn, al verdienen zij de voorkeur, want in geen drie-en-twintig jaar is
er een Lutheraan van enig aanzien verbrand. Maar ook het nieuwe Socinianisme, dat
de Heilige Drieëenheid loochent, volstaat, of de Waldenzen, of de volgelingen van
Valdés; onze Griek was lange jaren in Italië, naar ik hoorde; bovendien is hij
Grieks-Katholiek gedoopt oorspronkelijk, hetgeen wellicht tegen hem uit te spelen
is in verband met de onderhandelingen van enkele jaren geleden tussen patriarch
Jeremias en de Wurtembergse Lutheranen over een fusie der beide kerken (‘kerken’,
schrijf ik, en mijn pen beeft niet, ‘kerken’, die tot de onze staan als de twee
moordenaars tot de gekruisigde Heiland!...) - Alle verdere stappen kan ik vol
vertrouwen aan u overlaten, uw inquisitoriale ervaringen in '59 en '60 zult gij wel
niet vergeten zijn, doch één ding: wees voorzichtig, Hoe intiem ik onze vorst ook
meen te kennen, hij is en blijft onberekenbaar, zelfs voor mij. Eén voorbarige stap
van u, ik kan het u nu wel verraden, en uw positie wordt onhoudbaar. Het proces
heeft dan wel voortgang, de koning zal de machtsbevoegdheid van het Heilig Officium
niet aantasten, maar gíj verliest wellicht alles. De koning heeft iets tegen u, ge weet
dit zo

Simon Vestdijk, Het vijfde zegel

77
goed als ik, en men kan niet naar zijn schilders wijzen, of hij wordt knorrig en
melancholisch. Hoe zegt de Prediker? Indien de slang gebeten heeft eer de bezwering
geschied is, dan is daar geen nuttigheid voor de allerwelsprekendste bezweerder ...
Daarom: pak de Griek niet aan voor het hof in Toledo is geweest, op 8 December,
de feestdag der Onbevlekte Ontvangenis. Ge hebt dan nog alle tijd u te documenteren
en kunt met Gods hulp een goed afgerond protocol overleggen zodra de koning in
Madrid terug is, een protocol waartegen ook de Quiroga en de eeuwig schipperende
Suprema niets in het midden kunnen brengen. Zo gij in dit opzicht slaagt, is het niet
onmogelijk, dat gij iets van uw oude invloed op de koning terugwint, - en ik
persoonlijk zou het toejuichen, want met een dergelijke jeugd achter zich leeft
niemand als asceet op zijn zes-envijftigste jaar; het heeft inderdaad voor hem een
betekenis, ver uitgaande boven die van het proces tegen een landverrader, dat hij nu
ook de prinses d'Eboli, en daarmee zijn eigen verleden, onschadelijk heeft gemaakt!
- terwijl het hem daarenboven een beslissende afkeer kan geven van het Escorial en
van het ijdel en geldverslindend kunstbedrijf. Ten slotte, voor ik afscheid van u neem:
er wordt van hier uit iemand gezonden om deze zaak onafhankelijk van u ter hand
te nemen, en in delicatere omstandigheden. Stoor zijn werkzaamheid niet, indien gij
er op stuiten mocht.
Het ga u wel, mijn zoon, gedenk ons in uwe gebeden.
Diego de Chaves.’
Lange tijd bleef de inquisiteur met gesloten ogen luisteren naar de gonzende insecten
tegen de vensters. De brief, dat wil zeggen het op het rustbed gegleden papier, bestond
niet meer voor hem. Van de politieke veranderingen was hij reeds op de hoogte, hij
had zijn spionnen aan het hof, zo goed als de Chaves de zijne in Toledo, en van al
die wenken en adviezen zou het onvermijdelijke onthouden enkel en alleen dienen
om er geen een van op te volgen waartoe hij zelf niet reeds besloten had. Even moest
hij lachen om de Chaves' opmerking over het project van de orde van Santa Maria
de la Espada Blanca, de grote Inquisitieorde, door middel waarvan de Quiroga de
centralisatie in de Suprema en in het Groot-Inquisitoriaat had trachten te bespoedigen.
Om lid daarvan te worden moest men zuiver bloed kunnen aantonen over vier
generaties, en het was maar al te zeer bekend, dat dit bij de Chaves bij de tweede
generatie mislopen zou. Behalve politieke motieven om het plan tegen te werken
had hij dus ook persoonlijke gehad ... Maar dit was ten slotte van even weinig belang
als al het andere, - behalve dat éne punt misschien, dat laatste. Dat was iets nieuws.
Dat interesseerde hem beduidend meer dan de mogelijkheid ener ongenade ...
Zich tot nadenken zettend over de Chaves' vijfde punt, bemerkte hij,

Simon Vestdijk, Het vijfde zegel

78
aant.

nog steeds in beslag genomen te worden door het zeer overbodige gezichtsbeeld
van de brief, dat zijn gehele verdere bewustzijn als een scherm versperde. Maar het
duurde niet lang of de witte bladen sloegen vanzelf om, gleden of fladderden weg,
en een ruimte doemde op, eerst leeg, dan met gestalten bevolkt, die zich in één vlak
gerangschikt hadden. Het was een groot, onafgemaakt schilderij, dat de ruimte afsloot,
met veel zwart en weinig, doch helder geel op de voltooide plaatsen. Zelf stond hij
reeds een kwartier lang te poseren, vrij vermoeiend. Maar toen klapte de ruimte om,
en hij praatte in een der gangen van La Casa Santa met een kleine, donkere man,
wiens puntig toelopend voorhoofd hem merkwaardig irriterend voorkwam. Daar
doorheen schoof zich licht golvend het flauwere beeld van een huiskamer, waar hij
zich met gespitste lippen over een vrouwenhand boog, half overdekt met kantwerk.
Maar daar deed de man op een tegelijk aarzelende en weerspannige wijze een stap
op hem toe - de vrouw, vervagend, deinde weg met twee kleine jongens aan haar
rokken - en zei op besliste toon: ‘Geen pintura deshonesta, Don Pedro, neen, ik schat
mijn kunst te hoog, wees toch zo goed u te wenden tot Blas del Prado of Sénsino ...’
- Sénsino op zijn beurt rende hem voor door een lange vochtige gang naar een atelier,
waar hij dadelijk guitig glimlachend begon te wijzen in de richting van een doek met
veel helrose vormen. Een schouderklopje. Sénsino weg. De kathedraal nu. Een
ontmoeting, zeer toevallig, met de vrouw met de kanthanden; samen met haar voorbij
het trascoro gewandeld, onder de lichtval van de Transparente, mensen die vol ontzag
uitweken, terloops de inspectie van de sanbenitos, de ten eeuwigen dage opgehangen
schandpijen met de namen erop, waarvan er weer een paar waren neergehaald door
opstandige penitenten, - een nieuwe handkus ten slotte ... En dan ineens de zinsnede,
bijna hoorbaar in klanken: ‘Laat de Moriscos voorlopig rusten!’ Juist, dat was de
andere vondst van de Chaves, een aardige vondst, mits op de juiste wijze opgevat,
want de Chaves bedoelde de rijke Moren, en híj de Moorse vrouwen. Een half jaar
lang, dat was dus ná Iñez de Torres, de maîtresse van Martin de Ayala, die te mager
was, had hij geen vrouwelijk Christenmens meer aangeraakt, wat hem bij iemand
anders zeker aan ketterij zou doen denken ... Hij zag het met allerlei listige streken
veroverde vrouwenlichaam voor zich, hij zag dat het niet goed was, hij zag dat het
beter kon, hij schakelde het forum internum uit door zich op te richten en de bel te
grijpen, en onmiddellijk schoof zich iets achter hem open, onhoorbaar glijdend.
‘Alejandro Sénsino halen,’ steunde Don Pedro, die al weer achterover lag, de
handen op de buik gevouwen. De dienaar moest nu reeds rennen in de richting van
de Posada de la Sangre, waar de kleine Sénsino meestal te vinden was om deze tijd.
Dan kon het vijf minuten duren; in het andere geval joegen over twee minuten vijf
familiares en alle burgers, die

Simon Vestdijk, Het vijfde zegel

79
zij in beweging zetten, geheel Toledo door, en Sénsino kwam over een half uur.
Het duurde geen kwartier. - Tijdens het wachten bleef hij op zijn gemak nadenken.
De lichamelijke opwinding, waarin de vrouw hem had gebracht, hield hij er
gemakkelijk onder. Wanneer zoiets moeite kostte, deed hij gewoonlijk zo: tot in alle
bijzonderheden stelde hij zich een wandeling voor met zijn moeder langs de
Guadalquivir, toen hij zeven jaar oud was. Daarbij was hij dan niet aangedaan, op
de gewone manier van door hun jeugd overvallen grijsaards, hij had niet eens
bijzonder veel gehouden van zijn moeder, hij zag het alleen maar voor zich, in een
broeiend, half Moors landschap, daar in de buurt van zijn vaders kasteel, en het hielp
altijd. Maar nu was het niet nodig, eensdeels doordat de beroering daartoe toch te
gering was geweest, anderdeels door de zo geheel afwijkende gevoelens die de man,
de schilder, bij hem opwekte, en die nog het meest geleken op wraakzucht, of beter:
die samenhingen met het onvermogen om beledigingen te vergeten, een fijn
onderscheid, maar principieel bij iemand van zijn naturel. Welke beledigingen? In
de eerste plaats waren zij niet opzettelijk. Hoogstwaarschijnlijk had Dominico
Theotocópuli iedere andere opdrachtgever voor het hoofd gestoten, die onder enig
klassiek voorwendsel naakte vrouwenfiguren in bepaalde omstrengelingen van hem
verlangd had, tot de koning toe. Don Pedro grinnikte even, uit leedvermaak zowel
met de teleurgestelde schilder als met de man wiens intimus hij geweest was en bij
wie de versterving der zinnen waarschijnlijk nog wel eens vluchtig verstoord zou
worden door de herinnering aan indertijd door hen beiden beraamde prikkelende
allegorieën die zelfs Titiaan over de schreef waren gegaan... En ook het dralen met
de aflevering van de Santiago, besteld voor de 25e Juli van dit jaar, de naamdag van
de heilige, kon worden goedgepraat. Het motief lag de schilder niet, of hij had andere
en lucratievere opdrachten, of het schilderij beviel hem reeds zo goed, dat hij besloten
had het voor zichzelf te houden en alleen tegen huurgeld af te staan, zoals hij wel
meer scheen te doen. Zijn derde grief eindelijk: dat hem, Don Pedro, op de Begrafenis
van graaf Orgaz aanvankelijk een minder plaatsje was toebedacht, gemotiveerd
overigens door de picturale waarde van zijn brede, baardige kop, oplevend uit de
zwarte achtergrond tot steun voor de meer naar voren springende, magerder gezichten
(die uiteenzetting had hij best kunnen volgen), werd zo ruimschoots goedgemaakt
door de tegenwoordige positie, een halve meter voor alle anderen, die hem bij het
zeldzame gemeenschappelijke poseren nog verder naar voren duwden, sommigen
met lachjes en onderdanige buigingen, dat het eigenlijk onzinnig was zich ergens
over te beklagen. En toch stak hem iets. Toch zou door het welslagen van de Chaves'
opzet zijn ‘wraakzucht’ niet minder bevredigd worden dan zijn trage zinnelijkheid
door

Simon Vestdijk, Het vijfde zegel

80
aant.

het bemachtigen van de zoete buit, dat bijkomstige resultaat. (Om in te zien, dat
zijn eigenaardige passieve rancune minder die drie vernederingen met schilderijen
gold dan het wezen van de schilder zelf, het hoogmoedige, felle en vastberadene
ervan, het scheve en grillige soms, het abnormale zo men wil, daarvoor was hij te
weinig bespiegelend aangelegd; hoe scherp in zijn ziel alles ook opmerkend, hij
vermocht niet te combineren tot gedachten óver die ziel, en dat allerminst door
verstandelijke leemten, doch enkel en alleen omdat de scherpte dan verdwijnen zou.)
Maar even voordat Sénsino binnenkwam had de vliegendoorgonsde hitte hem zo
grootmoedig gemaakt, dat hij zich voornam de man te sparen, zo deze hem inzake
de zoete buit geen strobreed in de weg zou leggen. Enkele kleine intimidaties, zinrijke
toespelingen, konden dan volstaan; het proces bleef in de lucht zweven zolang hij
nog tegenstreefde, - lang kon het zo blijven zweven, zéér lang, hetgeen tot het genot
niet weinig bijdroeg! - maar zodra hij gewillig werd, loste het zich op in een juridisch,
dogmatisch en apologetisch non liquet, om met Diego de Chaves te spreken...
Trouwens, wie was die vrouw? Goede zijdeweversfamilie, maar niet zeer in aanzien
in het gilde - en niet eens getrouwd: dáár was misschien munt uit te slaan - of uit het
Morenjongetje, dat daar opgevoed werd...
‘Uw Genade, hier ben ik reeds!’
De schilder Alejandro Sénsino, die deze woorden op parelende toon uitsprak,
drentelde haastig naar voren met zijn buik vooruit, alsof hij Don Pedro de daar
driemaal omheengewonden hardrode faja kwam aanbieden, en liet zich vlak bij het
rustbed op één knie neer. Hij kuste een van de handen boven op de andere buik, en
kwam weer op, bruusk en zegevierend, als een haantje dat kraaien gaat. Zijn ruim
voorhoofd verried intelligentie, zijn mond vrouwelijke behaagzucht; zijn blonde,
zijige puntbaard scheen ontstaan uit twee naar voren gebogen en tot één streng
uitgekamde meisjesvlechten. Sinds 1577, toen de altaarschilderingen voor het klooster
Santo Domingo El Antiguo zijn neus waren voorbijgegaan, trad hij op als geheime
creatuur van de Inquisitie, onbezoldigd, en door weinigen verdacht; daar zijn
veelvuldige bezoeken in diens huis een verklaring eisten, schilderde hij bijna alleen
nog voor Don Pedro Moya de Contreras, die hem een klein maandgeld uitkeerde.
‘Alej,’ zei Don Pedro binnensmonds, - ‘Alej’ was geen teken van gemeenzaamheid,
doch van afkeer van te lange voornamen, - ‘na 8 December kan ik je misschien onder
de familiares opnemen en je een brevet van adeldom verschaffen.’ - Nog geen moment
had hij Sénsino aangekeken, die nu opnieuw neerzonk en verrukt ‘Uwe Genade is
te goed’ stamelde. Toen hij weer stond, zei Don Pedro:
‘'t Is dan Onbevlekte Ontvangenis, en dat staat voor verlichte geesten

Simon Vestdijk, Het vijfde zegel

81
aant.

gelijk met een machtiging tot gemaskerde avonturen. Men behoeft om in een
huwelijk binnen te dringen nog niet de Heilige Geest te zijn.’
‘Hoezo, Señor Inquisidor?’
‘Wel, als de echtgenoot weg is, of in de gevangenis zit, - of timmert, - of in z'n
atelier staat te schilderen, - dan ontvangt de vrouw onbevlekt, Alej.’
Een brede spotlach, maar nauwelijks afstotend om te zien, lag rond de oude,
gekloofde lippen. Sénsino daarentegen proestte het uit en deed of hij met lenige
grijphanden overal vlijtig om zich heen zocht.
‘Ik heb geen vrouw om u aan te bieden, Señor Inquisidor,’ riep hij, zodra de lachbui
hem dat veroorloofde.
‘Ik bedoel ook een andere schilder.’ - En, toen Sénsino maar door bleef giechelen,
en niets zei: ‘Het is niet een van je vrienden.’
‘Het Heilig Officium zou het me euvel duiden, indien ik niet goed stond met al
mijn kunstbroeders, Uwe Genade.’
‘Het is niet een van je vrienden,’ herhaalde de rechter lui en toonloos, en hij
vervolgde, lettergreep voor lettergreep:
‘Do-mi-ni...’
‘Ah!’ zuchtte Sénsino, eindelijk begrijpend, want in Toledo woonden vele
Domingo's, doch slechts één schilder Dominico, en belust kwam hij naderbij, zijn
onschuldige kijkers wijd geopend.
‘Een geval voor een halve denunciatie,’ mompelde Don Pedro.
‘Dat is belangwekkend, Señor Inquisidor!’ - De kleine schilder deed dadelijk
vakkundig. Terwijl de ander slapjes voortging over ‘Judaïsme, waarvan je hem al
verdacht tijdens het proces van Carcandil, maar iedere ketterij en iedere overtreding
is goed,’ kwam hij heel dicht bij het weelderige leger staan, de machtige buik bijna
rakend, totdat Don Pedro onverwacht opsprong en scherp afgebeten commandeerde:
‘Pen en papier halen!’
Bijna was de creatuur achterover gevallen. Nu stoof hij reeds in alle richtingen
door de kamer, en in een ommezien had hij de benodigdheden bijeen. De lach van
de inquisiteur, die zwaar op de rand van het rustbed zat te hijgen, bleef goedmoedig,
maar met een zweem van walging. Toch zaten ze even later weer dicht bij elkaar om
alle instructies te bespreken en puntsgewijs vast te leggen, hetgeen duurde tot de
duisternis viel.
's Avonds herstelde hij zich gemakkelijk van die opdringerige mannelijke nabijheid.
In een zijkamer wachtte een Moorse vrouw, die de dispensatie voor haar huwelijk
met een bloedverwant wenste af te kopen en daartoe een certificaat nodig had van
het Heilig Officium. Don Pedro kende haar familie, die vroeger verschillende alfaquís
had geteld, langer dan hij haarzelf begeerde; de gegevens waren aangevuld met
berichten over waarzegsterspraktijken van haar moeder, die haar volledig aan hem
uitlever-

Simon Vestdijk, Het vijfde zegel

82
aant.

den. In dit bijzondere geval had hij nog willen vaststellen of zij reeds met andere
mannen omgang had gehad, - bij Moorse vrouwen van minder slag sprak zoiets
vanzelf, - en zijn familiares was het toen niet moeilijk gevallen haar biechtvader te
intimideren, een oudere priester reeds, die, bij zijn superieuren ongunstig
aangeschreven, toevallig ook naar inquisitoriale maatstaven enkele smetten in zijn
verleden vertoonde. Ongeneigd om het biechtgeheim daadwerkelijk te schenden,
had hij er zich toe bepaald de handlanger niet te zien, die achter de stoel van
boetvaardigheid verborgen zat, toen de vrouw biechten kwam.
Na enige ogenblikken door een luikje in de muur de vrouw bespied te hebben,
waarbij zijn krachtige druipneus zich afplatte op de houten rand, ging Don Pedro de
kamer binnen, en greep naar haar handen, op spottend galante toon verklarend, dat
de nagels door hennah gekleurd waren. De vrouw schrok en ontkende. Don Pedro
begon toen over de waarzeggende moeder, stelde haar in één adem gerust, en gaf te
kennen, dat als het van hèm alleen afhing, de dispensatie zou worden verleend. Hij
nam haar geld aan en telde het na, waarna hij opnieuw haar handen greep. Maar zelfs
toen zij reeds borst aan borst stonden, Don Pedro glurend naar een stapel beestenvellen
in de hoek, scheen haar weerstand nog niet gebroken. Hij grinnikte: ‘Bij de Heilige
Johannes Nepomuk, gij zijt zwart, maar liefelijk,’ - hoewel de vrouw niet meer dan
koffiebruin was, - en noemde zachtjes een van de namen uit de biecht. Schijnbaar
zonder veel zelfoverwinning omarmde zij hem nu. Eensklaps liet hij haar los en eiste,
dat ze zich ging baden, wat zij verschrikt weigerde, omdat het een Mohammedaanse
feestdag was. Hij stond er op. Na het bad diende hij haar snel de precanonisatie toe,
zoals hij het altijd bij zichzelf noemde. De Suzannaboef was overigens weinig actief
daarbij en liet alles aan de vrouw over, die hij om bepaalde kunstgrepen verzoeken
moest, in zwang bij de Moorse bevolking. Maar wàs hij wel een echte Suzannaboef,
ook nú nog, in deze realiteit het spieden zo ver achter zich latend? Hij was er een.
Tijdens het spel stelde hij zich hardnekkig de blanke gestalte in kanten mantilla voor
van Doña Gerónima de las Cuevas, onwettige huisvrouw van Dominico Theotocópuli.

Simon Vestdijk, Het vijfde zegel

83

Vijfde hoofdstuk
Francisco Esquerrer
De heimelijke haat, die Diego zijn meester toedroeg, ontlaadde zich op deze avond,
even voordat de eerste gasten zouden verschijnen, op Pablo de Fez, de elfjarige
speelmakker van Jorge Manuel Theotocópuli. Beiden hadden van de mooie, grote
dadels uit Elche gesnoept die zolang op de patio waren neergezet; Jorge, die
gewoonlijk Pablo voor alles liet opdraaien, vluchtte, het Moortje werd gepakt. Op
zijn gejammer kwam de Napolitaan Preboste af, leerling, reiziger en zaakgelastigde
van de Griek, en in de Casa met het gezag van mayordomo bekleed. Preboste hield
evenveel van de kleine Morisco als zijn meester. Zelf had hij hem zes jaar geleden
uit de Morería gehaald, en nog steeds waakte hij zorgvuldig over zijn bestaan van
dubbelzinnig Christenjongetje en over de voorschriften waaraan het gebonden was:
nooit in de Moorse wijk komen, iedere Moor ontvluchten, waar hij hem ook aantrof,
en als hij zijn behoefte deed niets laten zien, want hij was besneden, wat zelfs de
autoriteiten niet wisten, die het opvoeden van Moorse kinderen in Christelijke
gezinnen alleen aanmoedigden onder voorwaarde van een intacte voorhuid. Zolang
Pablo zich aan dit alles hield, was dadels stelen een kleinigheid.
‘Ketter, duivel, Turkse hond!’ siste Diego, terwijl hij de jongen met zijn kroesharig
hoofd tegen een der pilaren aansmakte. Dit was te veel voor Preboste. Hij stond er
voor bekend geen bloed en mishandeling te kunnen zien, hetgeen hem reeds vaak
met dierenkwellende Spanjaarden in conflict had gebracht. Dan gingen zijn ogen
droevig en peinzend staan, zijn schouders kwamen omhoog, zijn mond leek aapachtig
doordat de tong de onderlip vooruitschoof, en de rest van zijn lichaam was weer dat
van de lenige straatjongen geworden, die in Napels silhouetten knipte voor de
officieren van het Spaanse leger en gevechten leverde tegen de bandieten die hem
dit misgunden. Ook nu kwam zijn vuist hard aan; de knecht tuimelde tegen een
getralied keukenvenster, maar herstelde zich, en zonder iets te zeggen sloop hij langs
een omweg weer op de jongen af, in dolle halsstarrigheid. Juist toen Preboste zich
gereed maakte tot een gevecht van man tegen man, naderden voetstappen, en El
Greco stond voor hen, in de wijde, rijkbestikte huismantel waarin hij gewoonlijk ook
zijn maandelijkse gasten ontving en die nu zijn rol van toornend scheidsrechter luister
bijzette. Maar in plaats van de gewone vloed van scheldwoorden deed een uitgestrekte
arm Diego afdruipen in de richting van de huisingang. Er was een goede reden om
zelfbedwang te oefenen dit keer: de aanwezigheid van Alejandro Sénsino, die met
Greco in de tuin had gestaan op het moment dat de twist ontbrandde.

Simon Vestdijk, Het vijfde zegel

84
Als hij zich niet inhield voor deze nieuwsgierige kijker, wist morgen heel Toledo,
dat hij onherstelbaar tot razernij vervallen was!
‘Vraag of Gerónima spoedig komt, Francesco,’ riep hij de leerling achterna, toen
deze zich, na de onverwachte bezoeker de hand geschud te hebben, met de huilende
Pablo verwijderde. Verwonderd schudde Preboste het hoofd, met bedenkelijk
neergetrokken mondhoeken. Daarop boog hij zich weer tot de jongen over, met wie
hij de vier stenen treden naar de woonvertrekken beklom.
Sénsino, die zowel Diego als de beide anderen aandachtig had nageoogd, maakte
een van zijn sprongetjes: ‘Is uw vrouw ongesteld, Messer Dominico? Laat zij dan
voorzichtig zijn met de nachtlucht!’
Het ontkennende antwoord klonk verstrooid. Eerst de verdere woorden sponnen
gedachten voort.
‘Ik heb al zoveel meegemaakt met die man, dat ik hem niet meer weg kan sturen
zonder mezelf te beschuldigen van half werk.’
‘Wie, Diego?’ - Met tintelende ogen keek Sénsino hem aan. De Griek glimlachte
vermoeid terug en vroeg eindelijk of Sénsino de avond blijven wilde; er was plaats
genoeg op het terras, er kwamen drie andere broeders van het gilde, met Preboste en
de Astor mee, vijf. In Godsnaam maar, dacht hij, ook tegenover deze man geen half
werk. Zijn vraag aan Preboste had slechts ten doel gehad, Sénsino te beduiden, dat
zijn bezoek ongewenst was; maar de bekende verlamdheid tegenover indringers, ook
als die nog niets geëist hebben, deed hem afzien van verder verweer.
‘Als ik niet stoor!’ zei de kleine schilder haastig. ‘Dit is dan een kleine vergoeding
voor mijn teleurstelling, die overigens meer uw tragische rampspoeden in het Escorial
betreft dan mijn gemiste voorspraak! Ik zal andere wegen moeten inslaan. Laat ons
hierover niet meer spreken, Messer Dominico, het moet pijnlijk zijn voor u.’
Zachtjes werd hij naar buiten geschoven. Onder boompartijen door voerde Greco
zijn gast naar de laaggelegen tuin en daar, alsof hij te kort gedaan werd door het
riviergeruis, dat telkens bij lange vlagen loskwam, begon Sénsino, zich heenbuigend
over een met wingerd begroeide borstwering, dadelijk ijverig te snappen over deze
uitgelezen plek, begeerlijker dan het schoonste landhuis van de rijke adel! De
overlommerde paden, de staalblauwe hemel, rustend op de Taagrotsen, met in het
Westen nog een rest zonsondergang, men moest het allemaal kunnen schilderen als
een nachtgezicht van Correggio rondom het licht van die toortsen daarginds! Rondom
drie grote tafels waren de bedienden bezig ze één voor één te ontsteken; toen er vier
van vlamden, schemerde er een oude roestige poort achter de alomtegenwoordige
wingerd. Het was nog lauwwarm in de tuin. Op geheimzinnige wijze maakte van de
andere oever het balken van een muilezel ook de krekels dichtbij ineens verneembaar,
bloesemgeuren werden verjaagd door de harslucht van de

Simon Vestdijk, Het vijfde zegel

85
fakkels, het gele licht deed het bladerdak dansen. Zo wisselden de indrukken elkander
af, langzaam en gestadig circulerend. Sénsino sprak over Correggio of Raffael, maar
zijn stem ging teloor in het aanzwellende geritsel; hij zei het te betreuren, dat Messer
Dominico niet regelrecht op die grote Italiaanse meesters had doorgebouwd; er waren
andere trekken in zijn werk gekomen dan de evenwichtige schoonheid dezer oase in
het strenge en sombere Toledo, andere invloeden wellicht, hij had het er al zo lang
met hem over willen hebben, het ging hem na aan het hart! - De Griek zei weinig
terug. Van deze babbelzieke confrator, dacht hij weer bij zichzelf, zou hij zich wel
evenmin ooit kunnen ontslaan als van Diego; dat Sénsino zes jaar geleden voor hem
gepasseerd was, legde vreemde verplichtingen op. Het was waar, dat de gepasseerde
nooit iets van gekwetstheid had laten merken, maar dat scheen dan ook voortdurend
beloond te moeten worden met de onzelfzuchtigste aandacht voor zijn gebabbel,
voor zijn critische opmerkingen over stijl en coloriet, waarop hij zich zo handig had
gespecialiseerd, dat het de Griek op bepaalde tijden zelfs nog een genoegen was er
naar te luisteren. En de andere, donkerder helft van Sénsino's leven, de rol die hij als
schilder speelde bij de bevrediging van Don Pedro's oudemannenlusten, het ging
hem ten slotte even weinig aan als zijn geheim handlangerschap, - men beweerde
dit wel, maar was het erg waarschijnlijk bij die loslippigheid? - te meer omdat ten
slotte iederéén handlanger was der Inquisitie, indien de Inquisitie dat verlangde...
Toch vermeed hij steeds instinctief iets van zichzelf prijs te geven, en toen Sénsino
hem plotseling naar zijn licht-kleurtheorie vroeg gaf hij slechts karige inlichtingen.
‘Dat was het origineelste wat ik ooit van u gehoord heb, Messer Dominico; hoe
was het ook weer: het licht de Vader, de tekening of de vorm de Zoon, en de kleur
als verbinding tussen licht en vorm de Heilige Geest?’
‘Zo ongeveer,’ weerde Greco af.
‘Zelfs was de Vader, het licht, voor u zo hoog boven de twee andere verheven,
dat zij eigenlijk niet eens bestonden, was het zo niet?’
‘Het waren steeds vluchtige invallen, Sénsino, improvisaties, die ik gedeeltelijk
weer vergeten ben. En origineel waren ze nauwelijks. Ik had ze afgeleid uit de
beschouwingen over de Drieëenheid van Augustinus, Eckhart...’
Onder het geboomte naderden twee mannen: kon het de kanunnik reeds zijn?
Covarrubias werd altijd vergezeld door zijn mayordomo, die dan halverwege in de
tuin rechtsomkeert maakte om tegen elf uur terug te keren met een zware pels, winter
en zomer dezelfde, die over de grond sleepte en de oude geestelijke nog hulpelozer
deed zijn als ingebakerde pop dan als dove. Deze twee evenwel naderden te zamen,
zij golfden aan in het toortslicht, dat hun afstand onzeker maakte, de snelheid waarmee
zij liepen ongelijkmatig, en het witte onderkleed met zwarte mantel van

Simon Vestdijk, Het vijfde zegel

86
aant.

één van hen beiden aarzelend door bruine en gele bijtinten. Ook de begroeting
was ongelijk. De forse, welgedane Luis de Castilla, een van Greco's oudste vrienden
in Spanje, pakte hem resoluut bij de schouders en schudde hem een beetje heen en
weer onder een goedhartig bassende lach, die conventioneler begroeting verving.
Voor Sénsino boog hij stijfjes, waarna hij aandachtig naar sterren begon te speuren
tussen het lommer. Hij was bij de rechterlijke macht in Cuenca; zijn geregelde
bezoeken aan Toledo golden minder zijn broer Diego, de deken van het domkapittel,
dan de avonden in de Casa del Greco, waar hij ongevraagd als ceremoniemeester
optrad. De Dominicaner monnik Padre Lucas de Allende daarentegen, die hem
vergezelde, begroette Sénsino het warmst. Niet dat hij erg op hem gesteld was, maar
bij hem waren dezelfde scrupules als bij Greco werkzaam tegenover de kleine schilder,
die zijn tegenslag reeds zes jaar lang zo kordaat had gedragen. In '77 namelijk had
de Allende, optredend als adviseur in kunstzaken van de prior van het klooster Santo
Domingo El Antiguo, Sénsino opzijgeschoven ten gunste van de Griek, die hem door
de Castilla's aangeraden was; de Castilla's op hun beurt hadden van hem gehoord
door Pompeo Leoni. Als geleerd Dominicaan bekleedde hij een post bij de Inquisitie,
zij het slechts een adviserende, ook hier; sporadisch werd hij gehoord als consultor
in geloofszaken; daar hij als verlicht te boek stond, vermeed men zijn diensten bij
de censuur. Hoewel hij eerder een jongensachtige, althans niet zeer eerwaardige
indruk maakte, kon hij een goede vijftiger zijn.
Onder de fakkels werd het gesprek voortgezet. Luis de Castilla, die Sénsino eens
een ratelslang genoemd had, merkte, dat hij zijn toevlucht tot scherper middelen dan
zijn veelbetekenend sterrenkijken zou moeten nemen; de schilder scheen weinig
geneigd zich de leiding te laten ontglippen en borduurde naarstig verder op het thema
van Greco's stoutmoedige kunst, inzonderheid op zijn al te vrije opvatting van de
Heilige Franciscus, niet theologisch te vrij natuurlijk, maar artistiek!
‘Ofschoon,’ zo eindigde hij zijn uiteenzetting, zich met sluw opgeheven vinger
tot Lucas de Allende wendend, ‘een Franciscus in meditatie, maar nog niet
gestigmatiseerd, en niettemin reeds door een jongere begeleid, ook theologisch
misschien te ver gaat, hoe denkt ú daarover, Padre? Historisch dan, histórisch gezien
natuurlijk!’
De Dominicaan bleef hem rustig observeren en zei eindelijk:
‘Hieraan zullen zich de opdrachtgevers wel minder stoten dan het kapittel indertijd
aan de drie Maria's van de Espolio.’
‘O, dat bijna een proces geworden was!’ barstte Sénsino geestdriftig uit, ‘dat was
toch iets, Don Luis! Als iedereen zo'n wit voetje bij het Heilig Officium had als
Messer Dominico El Greco, wel, dan kon men het hout voor de quemaderos de la
cruz voortaan onder de armen verdelen!’

Simon Vestdijk, Het vijfde zegel

87
‘Ach ja, hoe staat het met uw candidatuur bij de Tertiariërs?’ - Daar de Castilla in
zekere zin aan de Heilige Franciscus vastknoopte, kon zijn lompe onderbreking voor
een spontane inval doorgaan. Overborrelend nu van vondsten, giechelde Sénsino
nog:
‘Of er schilderijlijsten van laten maken voor de Señores Inquisidores!’ - Hij danste
op zijn stoel, hij keek om zich heen als een kind dat iets knaps gedaan heeft, hij
maakte bevallige gebaren en stikte van het lachen; men had hem in de armen willen
nemen en strelen, de fraaie, kleine schilder, op een andere manier zou hij niet te
kalmeren zijn.
‘Beste Alejandro,’ - Greco stond lachend op; in de tuin, dicht bij de poort, klonken
de stemmen van nieuwe gasten, - ‘het Heilig Officium mag mijn gehele huis
doorzoeken, en mijn geest erbij, en groter dan tien of twintig schilderijlijsten zal de
brandstapel voor mij zeker niet worden.’
Na zijn hand in het voorbijgaan op de Castilla's brede schouder gelegd te hebben,
liep hij de tuin in, terwijl Sénsino ijverig doorging met praten. Al zouden er tien of
twintig ketterse boeken in huis zijn, caballeros, de meester was tòch niet te vangen,
hij was niet te benaderen; hoewel hij Creta, de koningin der eilanden, verlaten had,
eilandbewoner was hij gebleven, zo noemde Sénsino hem altijd, en de meester zelf
stemde hierin toe: een eilandbewoner, een koninkje op zijn eigen gebied, het
schiereiland Toledo, zoals men het wel noemen mocht, nu de kanalisering van de
Taag de koning uit het hoofd was gepraat!
‘Hij draagt het prachtig,’ zei de Castilla tegen de Dominicaan, die na een
waarderend knikje de handen over elkaar vouwde. Maar Sénsino ging al weer verder:
en welk een helper voor zijn vrienden was de meester niet, hoe liep hij zich niet het
vuur uit de schoenen voor die belastingkwestie, al kon men, eerlijk gezegd, misschien
beter dadelijk een brevet van adeldom kopen met vrijstelling van belastingen en
andere gemakken bovendien!
‘Zou het waar zijn, dat admiraal Doria gesteund wordt tegen Santa Cruz, omdat
hij invloed heeft op de Genuese bankiers?’ vroeg de Castilla, tegelijkertijd voor
Sénsino langs naar een schotel reikend met op houtjes geprikte olijven. Twijfelend
haalde de Dominicaan de schouders op, bewoog toen zijn hoofd met dichtgeknepen
ogen heen en weer, en sprak in stomme verbazing: ‘Bij San Isidro, de Indiaanse!’ waarna de rechter, ten einde de slechte indruk van hun nieuwsgierig kijken uit te
wissen, opstond om de nieuw aangekomenen halverwege tegemoet te gaan.
Niet minder dan dertien waren het er. Vooraan de oude markies de Villena,
witharig, fijn gerimpeld, gnoomachtig schrijdend tussen twee van Theotocópuli's
Griekse vrienden: Doctor Diogenes Pasomonlio, die iedereen voor een Jood hield,
- veel Spaanse artsen waren Joden, - totdat hij, gewoonlijk om het half jaar, inzage
verleende in een koffer vol papieren, die teruggingen tot een Finse voorvader uit de
elfde eeuw, en

Simon Vestdijk, Het vijfde zegel

88
aant.

Miguel Carcandil, een edelsmid, die, hoewel in niets op een Jood gelijkend, een
jaar te voren op grond van zijn afkomst van Judaïsme was beschuldigd en met moeite
uit de handen der Inquisitie was gered, hoofdzakelijk door toedoen van El Greco,
die zijn taak als tolk zeer ruim en met de nodige vrijmoedigheid had opgevat. Van
nature reeds stil en wantrouwend, - bijzonderheden over vooronderzoek en gevangenis
was Greco pas te weten gekomen, toen hij op het hoofd van zijn kind geheimhouding
had beloofd, - had hij uit dit proces de gewoonte overgehouden dicht bij andere
mensen te blijven lopen en liefst half achter hen, zodat de Villena zich telkens hoffelijk
naar hem moest omdraaien, daarbij een sierlijke kwartcirkel beschrijvend met de
stok met zilveren knop, die hij voor zich uitdroeg. Op hen volgden de Toledaanse
schilders Luis de Velasco, Blas del Prado en Luis de Carvajal, in druk gesprek met
Preboste en Diego de Astor, een andere leerling van El Greco, bij wie de traag
sjokkende, weemoedig loensende Manusso Theotocópuli zich had aangesloten;
daarachter de burgerlijke vrouw van de Velasco en het slechts schijnbaar minder
burgerlijke model van Blas del Prado; en ten slotte als hekkesluiters de gastheer zelf,
geflankeerd door een magere man met een kogelronde schedel die niet bij het lichaam
paste, en een Indiaanse vrouw bij wie de tweeslachtigheid meer in de kleren zat.
Door de kostbare kanten halskraag, vallend over een soort beestenvel, werd het
scherpste contrast bij haar bereikt. Het gehele costuum was met ironische
zorgvuldigheid uitgekozen door Don Alonso Ercilla y Zuñiga in eigen persoon, de
beroemde dichter, en niet minder beroemd conquistador, naar wie men in Chili, dat
hij onder veel schokkende avonturen in alle richtingen doorgetrokken was, nu en
dan zijn bevelen toeschreeuwend aan plunderende Spanjaarden, pas luisterde wanneer
hij heldendichten reciteerde bij het kampvuur; daarbij zat dan de vrouw, een
inboorlinge uit Paraguay, - de eerste Jezuïetenpaters aldaar hadden hen in de echt
verbonden, - aan zijn voeten gehurkt, onderwijl lamsbouten hanterend die al zijn
manuscripten doorschijnend hadden gemaakt als dun perkament. Terwijl de voorste
bezoekers bezig waren zich in plichtplegingen te verstrikken, ontmaskerden de
fakkels, die hij naderde, zijn kogelvormig hoofd plotseling als een subtiel bedrog;
er was een spits en martiaal profiel in verborgen voor de nauwlettende toeschouwer,
het heroïsche profiel van de moordenaar van tienduizend kronkelende Indianen,
begeleid door zijn bruine slavin, amper gespaard bij de slachting!... Daar hij haar
onder vier ogen veeleer behandelde als een bruine gerimpelde moeder aan wie men
eerbied verschuldigd is, zag zij alleen nog maar het kinderlijk maanachtige in zijn
gezicht, dat ook nu, wanneer het fakkellicht inkromp, telkens weer opdook.
Tijdens de begroetingen wisselden Greco en de dichter enkele woorden.

Simon Vestdijk, Het vijfde zegel

89
‘Ik had u willen vragen, Don Alonso, wie de man is die in het grote huis tegenover
Covarrubias woont. Men zegt, dat hij van de eilanden komt; wellicht kent u hem
persoonlijk?’
‘Niet van de eilanden, Messer Dominico,’ antwoordde Ercilla verrast, ‘uit Mexico.
Merkwaardig, dat u over hem begint; hij heeft mij om een onderhoud met u verzocht!’
‘Wil hij een portret? Is hij rijk?’
Daar de conquistador Sénsino op zich af zag schieten, die zich zijn laatste buiging
met de hand op het hart niet wilde laten ontgaan, bepaalden zijn verdere inlichtingen
zich tot een gefluisterd:
‘Fernando Alvarez de Cisneros, onthoud die naam maar. Of ik breng hem zelf wel
eens mee.’
Zodra alle gasten gezeten waren, nam Luis de Castilla de teugels in handen. En
dat hij die strak houden zou, daarvoor stond de autoritaire bas borg, waarmee hij een
nieuw verhaal over Antonio Covarrubias aankondigde, zijn zwarte, levenslustige
ogen welgevallig omlaaggericht, alsof hij zijn onderkin aanmoedigde om maar gerust
blank en vet vooruit te komen van achter de niet zeer dichte baard waarmee zijn
rechterhand speelde. Greco, die naar de patio was gegaan om orders te geven, hield
als het ware voortdurend contact met die verre stem. Hij gaf er zich rekenschap van:
voornamelijk dank zij de welbespraakte vriend waren deze avonden zo sterkend voor
hem, zo zonder enige onberekenbare of storende elementen! Met één blik zou de
Castilla bijvoorbeeld Luis de Carvajal in toom weten te houden, de bekrompen en
gedegen vakman met verzuurde herinneringen aan een kruisgang in het Escorial, die
hij wel eens op hem, de Griek, zou kunnen wreken, nu de kans schoon was. Er zou
voor gezorgd worden, dat niemand over de Begrafenis van graaf Orgaz sprak, om
hem aan te sporen het schilderij te voltooien op een toon van geheim leedvermaak.
Of overdreef hij deze gevaren? Want, afgezien nog van de bijzondere sympathieën
tussen dezen en genen, bestond er onder hen allen een stilzwijgende en nauwelijks
bewuste wederkerigheid in het sparen van elkanders gevoeligheden. Allemaal hadden
zij iets zonderlings en aangevretens, deze mensen, allen leefden zij op een of andere
wijze aan de slordige zelfkant, en wat bij de kunstenaars misschien vanzelf sprak
vond men evenzeer terug in de schijnbaar zo milde zelfspot waarmee Pasomonlio
zich wapende tegen de reacties op zijn Joods uiterlijk, evenzeer in de Villena's zorgen
om de schulden waarin hij zich stak om zijn vrienden te kunnen bijspringen, als in
het ruimdenkend bulderen waarmee Luis de Castilla aan iedereen zijn afkomst te
onthullen placht: de deken en hij stonden te boek als onwettige nakomelingen van
koning Pedro de Wrede, op wie zij zich steeds beriepen met de eerlijkste nadruk op
‘onwettig’! En voor de buitensporigheden van Ercilla met zijn Indiaanse, die hij aan
iedereen vertoonde om zijn eigen

Simon Vestdijk, Het vijfde zegel

90
aant.

schaamte te bestrijden, en zijn kampvuren en lassowerpen in de patio, deden die
van Martin de Ayala(de enige afwezige nog op de avondpartij) niet onder, en
Covarrubias was doof, Lucas de Allende gepasseerd als hoogleraar, Manusso
Theotocópuli keek scheel, en Bias del Prado, tweede schilder van de kathedraal,
schoon veel talentvoller dan Luis de Velasco, die eerste was, omringde zich met
vrouwen om geen gedachten te laten opkomen aan de kleine jongens die hij in de
Morenwijken niet alleen uitschilderde. Ja, La Casa del Greco leek op zulke avonden
wel een asyl voor gekortwiekten aan één kant, zo dacht hij bij zichzelf, terwijl hij
zich naar hen terugspoedde, vol vrolijk prikkelend ongeduld, zijn gezicht ronder en
voller dan gewoonlijk, niet dat van de wantrouwende roofvogel meer, die door de
zalen van het Escorial had rondgewaard. En zelfs de beslommeringen om zijn
tobbende werkloosheid verlieten hem: door het veilige gezelschap werd hem zijn
zelfvertrouwen teruggeschonken, al was het dan ook op een veel lager niveau, want
nooit was hij zozeer geneigd om in Godsnaam dan maar te gaan schilderen als Luis
de Velasco of de Cincinnato's rondom de koning als op deze avonden juist...
Zo onopvallend mogelijk schoof hij zijn stoel tussen die van de Villena en van het
model van Bias del Prado, een volksvrouw met een vulgair, log gezicht. Daar zij hier
voor het eerst was, luisterde zij met open mond naar de honderd en één uitweidingen
waarmee Luis de Castilla zijn verhaal opsmukte. Alleen de inleiding had de gastheer
gemist. Geamuseerd keek hij toe hoe de zwaarlijvige rechter meer en meer op gang
kwam, en zelfs Sénsino wist te boeien, die enkel nog maar zijn handen niet stil hield.
‘Onze alomgeëerde vriend Covarrubias,’ zo sprak Luis de Castilla, een arm over
de stoelleuning slaand en zich tot dat gedeelte van het gezelschap richtend, dat hem
tot nog toe het slechtst moest hebben verstaan, ‘wist ten slotte niet meer hoe er zich
uit te redden. Wie had gelijk: Paschasius Radbertus of Ratramnus? Wie had nog meer
over de partus virgineus geschreven dan deze twee tamelijk onbekende scholasten
van ruim zeven eeuwen geleden, die op een fataal ogenblik zijn levenspad hadden
gekruist in het vehiculum van een oude en vergeelde foliant? Tevergeefs zocht hij
hulp bij de Heilige Thomas, bij Scotus, Albertus, Alexander van Hales; hij begon
slecht te slapen door dit hachelijke theologische probleem, dat toch zo ver af lag van
zijn gewone Griekse...’
Eensklaps hield hij op en staarde de tuin in. Padre Lucas de Allende keek mee, de
anderen volgden hun voorbeeld, en daar zagen zij Antonio Covarrubias verschijnen,
langzaam in het fakkellicht, klein en grijs en bijna onderdanig tastend met de handen.
Achter hem stierven de voetstappen van zijn bediende weg. Hij vond zijn plaats, hij
maakte een smekend gebaar, ten teken dat hij niemand en niets wilde onderbreken,
een gebaar dat door de gastheer in geruststellende zin herhaald werd, waarna Luis
de Castilla met gedempte stem zijn anecdote over de oude ka-

Simon Vestdijk, Het vijfde zegel

91
nunnik vervolgde, die te ver van hem af zat om er een woord van te verstaan of van
de lippen te lezen. Tijdens het relaas voegden zich bij het gezelschap nog de jonge
dichter Luis de Góngora y Argote, een wat scheefgegroeide knaap met vreemde,
pluizige bakkebaarden en een te bolle borst, en de gewezen vriendin van een der
oudere kanunniken, die weer op het toneel verschenen was, nu de zeden zoveel vrijer
waren geworden sinds het langdurig verblijf van koning Philips in het veroverde
Portugal. Door sommigen werd zij ontvangen uit medelijden, door anderen bij wijze
van politieke demonstratie voor de vrije rechten van het domkapittel, vooral door de
leden ener oudere generatie, die er moeilijk aan konden wennen, dat
contrareformatorische gestrengheid zich tegen andere zondaars dan verdoemelijke
ketters richtte. Zij was een broze dame van onzekere leeftijd, met deemoedig en
mystiek achteruitwijkende kin; door de kanten snippers, waarin zij gehuld was, kwam
nog een gloedvol brocaat schemeren. Zoals dat haar gewoonte was, liet zij zich vlak
naast Covarrubias neer. Hoe dan ook, zij hoorde bij het kapittel. De Castilla zei:
‘Het scholastisch probleem voornoemd was kwellend genoeg derhalve om een
beroep te rechtvaardigen op de geestelijke leidsman, die daar het eerst voor in
aanmerking kwam: de vicaris-generaal, Padre Martin Luis de Casa Torres, ons allen
welbekend, bij uitstek doorkneed in de Thomistisch hernieuwde wijsbegeerte en, ter
zake van het betrokken twistpunt althans, strenger Dominicaans nog van opvatting
dan Padre Lucas de Allende, hier aanwezig.’
Niet uit discretie, doch om zijn lachen te verbergen neeg de Allende het hoofd.
Ook de anderen vermeden zorgvuldig in de richting van Covarrubias te kijken bij
dit wijdlopig preludium. Hoogstens namen zij hem van tijd tot tijd met vriendelijke
blikken op in hun kring, alsof hij alleen door zijn doofheid verhinderd werd van het
verhaal mee te genieten. Dat hij geen inlichtingen zou vragen na afloop, wist men
uit ondervinding. In groot gezelschap namelijk speelde Covarrubias met voorliefde
de rol van horende, waartoe hij in staat werd gesteld door de ongemene plooibaarheid
waarover zijn gezicht dan opeens bleek te beschikken. Verrassing, spot, meewarigheid,
verontwaardiging, stichting, sceptische afweer ondanks zijn bijziendheid aflezend
uit de gezichten en gebaren om zich heen, wist hij bijna alles waarover gesproken
werd te begeleiden met de bijpassende mimiek, en zo geoefend waren de meeste
aanwezigen in dit delicate spel, dat de Castilla's leiding nauwelijks nog nodig was.
Want ook de botste uit het gezelschap besefte waar het hier om ging: om een
demonstratie van die bepaalde hogere welgemanierdheid, welke zich iets veroorloven
kon dat op iedere andere plaats wellicht en in iedere andere tijd een onridderlijke
hondsheid was geworden, een oude, gebrekkige geleerde aangedaan.

Simon Vestdijk, Het vijfde zegel

92
aant.

Luis de Castilla dan berichtte, hoe Covarrubias, verontrust door het probleem van
de partus virgineus, - het probleem wel te verstaan of de Heilige Maagd Maria al dan
niet utero clauso gebaard had, - zich tot die vicaris-generaal om uitsluitsel had gewend.
Deze was sinds lange jaren zijn biechtvader; de voor de kanunniken aangewezen
poenitentiarius kon zijn gefluister niet afwennen. Vaak ontving de vicaris Covarrubias
bij zich aan huis, doch daar het hier een zeer dringend geval betrof, werd hem verzocht
in de sacristie der kathedraal te komen, waar men hardhorenden wel vaker de biecht
afnam. Toevallig was het de dag waarop de Capilla Mozárabe gebruikt werd. Van
het oude Mozarabische ritueel der onder het Moorse Khalifaat levende West-Gothen,
als historische merkwaardigheid door kardinaal Ximenez naast het Gregoriaanse
ritueel in ere hersteld, met speciaal voorgeschreven gewaden en zogenaamde
‘capellani’ als officianten, had de Casa Torres steeds de leiding, en daar hij een
ongemakkelijk heer was, bovendien vol geheime weerstanden betreffende dit ritueel
(hij was oorspronkelijk Dominicaan, Ximenez daarentegen bij zijn leven provinciaal
der Franciscanen, voor hij primaat van Spanje werd), verkeerde de gehele sacristie
in rep en roer wanneer hij op die bijzondere dagen de mis kwam celebreren. Zo ook
nu. Sacristie-dienaren renden af en aan, witte en paarse gewaden over de arm; met
drie verschillend gevormde monstransen kwam de custos toesnellen. Eindelijk
verdrong men zich in ademloze spanning voor de grote dubbele deuren, waarachter
van tijd tot tijd de stem van de geduchte tot hen doordrong. Men wist niet, dat het
Covarrubias was die hem vergezeld had en nu tot dit luide spreken aanleiding gaf.
Over tien minuten zou de dienst een aanvang nemen voor een stampvolle kathedraal!
Intussen was de vicaris bij zijn pogingen om Covarrubias voor zijn opvatting te
winnen op moeilijkheden gestuit, want daar de oude kanunnik nachten lang niet
geslapen had, hoorde hij heel slecht, en voor beiden was het probleem kies en pijnlijk,
voor de vicaris dan voornamelijk, omdat hij door zijn Dominicaanse denkrichting
tot het uiterste geprikkeld werd door alles wat ook maar ver verwijderd met de
Onbevlekte Ontvangenis samenhing, het voorwerp van die eindeloze hatelijke twisten
met de Franciscanen. Daarom trok hij zich terug in de koelste regionen der dialectiek.
Met behulp van citaten uit de gehele kerkgeschiedenis trachtte hij Covarrubias’
scrupules te bezweren. Alles was hoogst natuurlijk toegegaan bij de geboorte van de
Zoon Gods, leraarde hij, zo niet in essentie dan toch voor het menselijk oog.
Covarrubias verstond hem niet. ‘De dubbele natuur van onze Heiland en Verlosser
is een toereikende grond voor een volmaakt normale geboorte, en het tegendeel is
dogmatisch of volgens de apostolische overlevering niet te bewijzen!’ riep hij,
ongeduldig wordend. Covarrubias, half in elkaar gezakt van vermoeidheid, legde
zijn hand achter zijn oor. Er was geen pa-

Simon Vestdijk, Het vijfde zegel

93
aant.

pier in de buurt. De vicaris schreeuwde: ‘U bent niet gehouden om een gesloten-zijn
van de heilige baarmoeder aan te nemen; de baarmoeder opende zich per accidens,
maar zij opende zich, stellig en zeker!’ - ‘Ik versta niet goed,’ mompelde de
biechteling, terwijl de vicaris onrustig naar de deur keek, waarachter voetengeschuifel
hoorbaar was geworden. De klok gaf hem nog één minuut...
‘En toen dan de sacristein en de verzamelde misdienaren de vicaris Open! Open!
hoorden schreeuwen,’ zo beëindigde Luis de Castilla de anecdote, die zijn broer, de
deken, hem had verteld, ‘toen wierpen ze de deuren zo wijd vaneen als op Palmzondag
de kathedraalpoort onder de stoot van het kruis, en zij kwamen in optocht
binnenschrijden, beladen met humeraal en albe, stool en kazuifel, en alle bijzondere
paramenten voor de Mozarabische ritus, maar keerden onmiddellijk in grote schrik
weer om toen ze zijn woede zagen, en of de gewetensvraag later opgelost is, daar
zijn we nog steeds niet achter gekomen!’
Het gelach klonk bescheiden en hier en daar teleurgesteld. Blijkbaar waardeerde
men meer de Castilla's humoristische verteltrant dan de inhoud van zijn verhaal, dat
overigens niemands vroomheid hoefde te kwetsen. Misschien had men zelfs iets
gekruiders verwacht. Alleen Covarrubias knikte opgetogen in alle richtingen en reikte
toen de schaal met dadels aan de vroegere vriendin van de kanunnik over, die haar
witgeblanket gezicht dankbaar naar hem toekeerde en nog een paar extra dadels op
zijn schoteltje terugschoof. Terwijl de bedienden wijn en koffie serveerden, begon
de conversatie zich te vertakken. Góngora en Ercilla twistten over poëzie, die volgens
de conquistador begrijpelijk, natuurlijk en lyrisch meeslepend moest zijn, en niet
geleerd en ingewikkeld en van een Latijnse gedrongenheid, die de vorming van
nieuwe woorden met zich meebracht, zoals de jonge man volhield, terwijl aan het
andere einde van de tafel de vrouw van Luis de Velasco, die de vriendin van de
kanunnik had aangeklampt om nadere uitleg over de partus virgineus, verklaarde,
dat dit een gewaagde geschiedenis was om in Mei ten beste te geven, de Mariamaand.
Zij had vier kinderen en weidde nu uit over al hun hoedanigheden en hoe zij
opgroeiden; de vriendin van de kanunnik gedroeg zich daarbij geduldig en begrijpend,
en verontschuldigde de Castilla nog door er op te wijzen, dat door zulke grapjes het
zuivere en mystisch afgrondelijke wezen van de Heilige Moedermaagd toch niet
aangetast werd. Ook rondom de rechter was men op deze vraagstukken doorgegaan,
waarbij Lucas de Allende de strijd om de partus virgineus kenschetste als een
historische curiositeit, waarbij niemand veel winnen kon. De Onbevlekte Ontvangenis
zelve was stellig een brandender probleem, hoewel, na het verbod van de Paus om
er in de landstaal over te schrijven, meer voor de Inquisitie toch dan voor rustige
geleerden. Voor enige dagen nog was er aan de kathedraal een

Simon Vestdijk, Het vijfde zegel

94
aant.

desbetreffend spotpamflet aangeplakt gevonden; de hele stad was in opstand
geraakt, de familiares der Inquisitie werkten dag en nacht door!
‘Een Engelsman waarschijnlijk,’ zei de Dominicaan, bedachtzaam lucht inzuigend
door zijn gespitste lippen, ‘het was in het Spaans gesteld, maar de Moeder Gods werd
nopens haar maagdelijkheid vergeleken met koningin Bessie: Bessie onveranderd.’
‘De honden zullen spoedig de karwats voelen,’ - de Castilla's onderkaak maalde
grimmig, - ‘het is te hopen, dat de koning, als hij 8 December hier komt, eindelijk
zijn bevelen voor de Armada zal hebben gegeven: daardoor wordt dan tevens deze
hemeltergende smaad uitgewist! Maar ik vermoed, dat het Hugenoten waren; Bessie
alleen zegt niets.’
‘Maar goed, dat Martin de Ayala nog in het hospitaal ligt!’
‘De vierde gelofte van de Alcántara-orde, ja, die zit hem hoog! Maar naar ik hoorde,
is hij gisteren ontslagen.’
‘Er schijnt pas iemand gevangen genomen te zijn die zich schuldig gemaakt heeft
aan sterrenwichelarij,’ zo mengde Sénsino zich in het gesprek.
‘Iemand? Namen!’
De Castilla keerde hem na zijn barse uitval de rug toe en onderhield zich verder
met de Allende over de politieke toestand, de armoede, de corruptie; Sénsino
beproefde zijn geluk bij Manusso Theotocópuli. Maar aan de overkant had men het
onderwerp overgenomen, en tussen de drie Grieken en de markies de Villena, wiens
voorouders zich in de kelders van de Casa del Greco aan nigromantische en
alchimistische bezweringen overgegeven hadden, ontspon zich nu een gesprek over
astrologie, waarbij Pasomonlio de vier temperamenten en Greco de twaalf apostelen
op het Avondmaal van Leonardo da Vinci aan de tekens van de dierenriem toetste.
Ter verduidelijking bootste hij daarbij de verschillende handstanden na, die zoveel
bijdroegen tot de karakterisering. Judas bijvoorbeeld, de steenbok: men las dit af uit
de hand op de tafel, die als het ware behoedzaam opklom; en Taddeus, dat was
Scorpio, de vinger in eigen borst borend!...
‘Heeft u het doek gezien, meester?’ riep Sénsino, Manusso in de steek latend. Ook
de rechter en de monnik hadden hun gesprek onderbroken en allen in de buurt keken
nu toe, hoe Greco zijn schorpioenenhouding opgaf en Gemini trachtte te imiteren;
daarbij had hij ook Sénsino als voorbeeld kunnen nemen, die zijn handen op precies
dezelfde wijze omhooghield als de apostel Andreas op het vermaarde schilderij. Maar
toen staakte hij de vertoning, de lust was plotseling verdwenen, en zoals steeds
wanneer men op zijn verblijf in Italië zinspeelde, gleed er een norse trek over zijn
gezicht. Pasomonlio klapte zachtjes in de handen: ‘Steeds nog betreur ik het, dat de
astrologie verboden is.’
‘Niet geheel verboden,’ wees Luis de Castilla hem terecht, ‘als genees-

Simon Vestdijk, Het vijfde zegel

95
aant.

heer moogt u haar toepassen zoveel u wilt, men mag ook het karakter beschrijven,
men mag alleen geen voorspellingen doen.’
Sénsino, bekend om zijn bijgelovigheid, riep: ‘Men heeft mij voorspeld, dat ik
schatrijk zou worden!’
‘De Index Librorum Prohibitorum van verleden jaar,’ zo lichtte de Dominicaan
de uitspraak van zijn buurman toe, ‘verbiedt iedere voorspelling, vooral die van de
dood.’
‘Geen wonder,’ zei de Villena, ‘en men behoeft mij niet meer te voorspellen, dat
ik straatarm ben.’ - Vermoeid van de dringende blikken, die zij langzamerhand alle
aanwezige mannen toegezonden had en het nu proberend met de oudste onder hen,
loosde het model van Blas del Prado een toestemmende zucht.
‘En daar is een goede grond voor,’ vervolgde de Allende, ‘onze vriend hier,’ - met
een schouderbeweging naar Sénsino, - ‘zou niet alleen het gezond verstand beledigen
en zijn werklust verliezen, indien hij aan die voorspelling geloof sloeg, maar wat
erger is: hij zou de vrije wil ontkennen, die hem door goddelijke tolerantie, krachtens
de necessitas consequentiae, in staat stelt het voorbeeld van de markies te volgen,
indien hij het daarop heeft gezet.’
‘Numquid et Saul inter Prophetas?!’ - Vrolijk had Greco het geroepen, de
wenkbrauwen hoog opgetrokken.
‘Beste Dominico, waar wil je naar toe? Toegegeven dat wij Dominicanen op het
stuk van de vrije wil minder ver gaan dan sommige ... nu, je begrijpt me. Van de
afwezigen niets dan goeds,’ - en hij keek om zich heen, alsof de gehele Casa door
bruine Franciscanen onzichtbaar belegerd werd. Levendig ging hij voort: ‘Maar
tegenover de Lutheranen valt ieder verschil weg, daar strijden wij zij aan zij, je weet
dit zo goed als ik, anders kan Francisco Suarez het je vertellen, die op beproefde
Jezuïetenwijze Thomas en Scotus door elkaar heen mengt, met in zijn genadeleer
verrassend veel half-Pelagianistische trekken van de laatste. En vergeet vooral ook
dit niet: zelfs de Heilige Augustinus - ja zelfs hij, die de verdoemde ketters voor hun
praedestinatieleer trachten te spannen - kende in beginsel een plaats toe aan de vrije
wil.’
‘Ik houd me toch maar bij Origenes,’ glimlachte de gastheer; hij wilde er nog een
opmerking aan toevoegen over zijn ingekankerde Griekse zienswijze in dit opzicht,
toen hem iets anders te binnen schoot. Langs de gastenrij onwillekeurig naar
Covarrubias kijkend, sprak hij:
‘Mezelf nog niet Origenistisch genoeg achtend, heb ik de De Libero Arbitrio van
Erasmus gekocht om weer wat vaster in de leer te worden. Het kostte moeite, voor
ik de boekhandelaar overtuigd had van de rechtmatigheid van mijn verlangen; het
zou mij niet verwonderen, als hij minstens drie autoriteiten had geraadpleegd alvorens
er aan te voldoen!’
De Dominicaan snoof. - ‘Een speels boek, mij te bloemrijk. De voor-

Simon Vestdijk, Het vijfde zegel

96
aant.

liefde van onze humanist voor de vrije wil is ook te duidelijk bepaald door ijdele
polemiek om als waardevolle geloofsgetuigenis te kunnen gelden. En het verweer
ertegen? Oók gekocht?’ - Beiden lachten hartelijk om deze malicieuze
veronderstelling. Daar Greco niet wist, of Covarrubias de hem verleende toestemming
om het Lutherse geschrift te lezen niet liever geheim hield, vergenoegde hij er zich
mee te zeggen, dat hij het niet wagen zou een dergelijk boek in zijn bezit te hebben.
‘Welk boek?’ vroeg Sénsino.
‘De Servo Arbitrio, van Luther,’ zei Greco.
‘Verboden waar voor schilders,’ viel de Castilla in, traag en zwaar uit zijn stoel
verrijzend, klaarblijkelijk met de bedoeling naar de overkant te verhuizen. Zijn
voorwendsel om uit de buurt van Sénsino te komen klonk niet zeer geloofwaardig:
hij kende, zo gaf hij voor, een paar gevallen in Cuenca, ook over astrologen die hij
Greco even vertellen moest, ook over voorspellingen...
‘Voorspellingen gelden voor mij slechts uit de mond van Madre Maria de la
Visitación, de enige levende heilige in gans Iberia. Wend u tot haar, zoon van Pedro
de Rechtvaardige, indien u de toekomst lokt!’
Een plechtige, hoog vibrerende stem was het, die deze woorden uitsprak, vlak
achter de Castilla. Allen keken om, verschrikt, verbaasd, toen allengs even opgetogen
als de rechter, die zijn armen uitstak naar een kolossale, doch broodmagere
mannengestalte met flakkerende ogen en een puntbaard, en gehuld in een
nauwsluitende kledij van zeer ouderwetse snit. Hij moest onhoorbaar naderbijgeslopen
zijn; naast hem stond een veel kleinere, asblonde vrouw, gekleed in een hardgeel
rijcostuum zonder opschik. Zijn linkerhand draaide een zwarte snorpunt op, de andere
rustte op het gevest van zijn degen, die hoog opgehaald was, ten einde de rechterarm
in een witte doek voor die starre greep gelegenheid te geven. Op zijn borst bengelde
aan een smal groen lint het embleem van de geestelijke ridderorde van Alcántara,
het groen-gouden kruis in lelievorm. Het was niet geheel duidelijk waarom dit
dreigend chevalereske spooksel met zoveel geestdrift ontvangen werd.
‘Martin de Ayala! Hierheen, Don Martin, druk drie vriendenhanden! Onze
vrijheidsheld! Ja, hij trotseert de eeuwen! Proficiat met uw herstel!’
Men verdrong zich, roepend en gesticulerend, om maar het eerst bij hem te kunnen
zijn. Opgewonden door het dispuut met Ercilla, reciteerde Luis de Góngora
onmiddellijk voor de vuist weg, met een harde gebarsten stem, waarbij zijn
tegenstander zich de oren dichthield:
‘Laat Martin, koen, in vuigste kroegen oorlog stichten,
In stukken de arm verdwijne, 'r groot hart zal niet zwichten.’

‘Apelles post tabulam!’ juichte Greco, om de tafel heenlopend, ‘onze

Simon Vestdijk, Het vijfde zegel

97
aant.

strijder tegen de sjacheraars! Velasco, del Prado, hierheen, hier is de beschermer
van jullie geldzakken!’
Slechts langzaam ontstond er enige orde in de begroetingen. Aan verschillende
aanwezigen moest de gezellin van Martin de Ayala worden voorgesteld, hoewel
iedereen haar kende als de mannelijkste en onbeschaamdste courtisane van geheel
Toledo, Iñez de Torres geheten. Zij had een sterk geprononceerde onderkaak, met
lippen die behaaglijk krullend geopend stonden, zonder enige merkbare opzet tot de
verachting, die zij toch uitdrukten. Niet minder ongedwongen waren haar bewegingen,
als van een goed gedrilde soldaat. Statig schreed de edelman achter haar aan, zich
vooral diep buigend over de handen der dames, waarbij hij ‘beso las manos’
mompelde. In het volle licht leek hij veel onrustiger en nerveuzer dan men had kunnen
denken; trekkingen en kauwbewegingen vergrilligden zijn geelbleek gezicht, terwijl
de zonderlinge schedelvorm, hoog en smal en bij de slapen ingeknepen de
aanvankelijke indruk van gestandaardiseerde aristocratie op zijn heftigst logenstrafte.
Een versleten, doch met oneindige zorg geplooide kraag duwde zijn oren naar voren,
uiterst dunne schelpen, met richels en knopjes op de verkeerde plaats. Zijn houding
en manieren waren intussen niet te verbeteren. Het leek zelfs volmaakt in orde, dat
hij na de laatste handkus niet minder dan drie mannelijke bezoekers onbegroet liet
zitten, waaronder Góngora, die hij gewoonlijk als ‘doctor’ betitelde (de dichter had
eens tegenover hem het voornemen uitgesproken in de klassieke letteren te gaan
studeren), maar die hij nu niet scheen te zien. Zonder aan de tot hem gerichte woorden
enige aandacht te schenken, liep hij, de stijve rechterhand weer op het opgesjorde
degenvest, naar de gastheer terug. Alleen nam hij even van het hoofd tot de voeten
de markies de Villena op en zei koeltjes: ‘Verblijd mijn sympathieke vijand hier te
ontmoeten,’ - daarbij doelend op de traditionele vete tussen de Ayala's en de Silva's
(waartoe de Villena behoorde), die evenwel volkomen in het vergeetboek was geraakt
na de grote opstand der Comuneros in 1520, toen Juan de Silva het Alcazar verdedigde
tegen de opstandelingen onder Juan de Padilla en Pedro de Ayala. Ayala's binding
aan het verleden bepaalde zich overigens niet tot de zestiende eeuw; minstens drie
maal per jaar placht hij Luis de Castilla ‘zijn huis aan te bieden’, alleen omdat de
Castilla's van de veertiende-eeuwse vorst heetten af te stammen, wiens ‘Alcazar’ hij
bewoonde. Iñez de Torres was op een apart staande stoel roerloos de boombladeren
aan het bestuderen, hoofd in de nek, vuist in de zij.
‘Is Doña Gerónima er niet?’ vroeg Martin de Ayala met doorborende blik, zijn
linkerhand op Greco's schouder plantend. Gelukkig herinnerde de schilder zich
Sénsino's vraag in het begin van de avond; hij kon moeilijk zeggen, dat Gerónima
altijd onzichtbaar bleef bij de geringste kans

Simon Vestdijk, Het vijfde zegel

98
aant.

modellen of courtisanes te ontmoeten; voor een vrouw, met wie hij in concubinaat
leefde, was deze afkeer inderdaad wat bevreemdend. Alleen omdat Iñez de Torres
niet in het huis kwam, doch in de tuin bleef, was hij er zeker van geen moeilijkheden
te zullen krijgen met haar of met haar tante.
‘Licht ongesteld, Martin.’
‘Ah ... Laat dat nog drie weken duren en ik neem haar mee naar Portugal.’
‘Portugal?!’
‘De juiste geografie is Lissabon. Daar is genezing voor alle ... O God, Dominico,
mijn leven!’ - Opeens begon hij te fluisteren, week en verward; de ongenaakbare
hidalgo stortte in tot een dweper, wiens knikkende knieën evenveel emotie verrieden
als lichamelijke uitputting. Hij nam Greco onder de arm en trok hem opzij. - ‘Welk
een ommekeer! Maria de la Visitación, de godzalige Dominicanes, zij heeft me een
teken gezonden, zij heeft geprofeteerd ... maar daarover een andere maal. Ik ben haar
knecht. Iñez raak ik niet meer aan, die geef ik aan de kroegbazen, nu de hemelse
beata míj aangeraakt ...’
‘De wonderdoenster in het klooster van de Annunciada, met de stigmata, waarvoor
Luis de Granada de bewijsstukken heeft ondertekend?’
‘Je weet alles. Je bent een alwetende Griek. Ik maak je tot mijn hofschilder ... Mijn
God, ik heb het gezegd! Geheim! Geheim! ... Maar welk een visioenen ook!
Nederzwevend, mijn arm helend - ja, de broeders van Johannes de Deo verdachten
me van toverij met die arm - ik zei niets, ik was zo ziek als een Jood op Zaterdag, ik
liet hen knijpen en tasten; maar kijk, Dominico, ik word koning van Toledo.’
‘Bij San Servando, wàt zeg je?!’ - Ayala sleurde de schilder mee tussen twee
heesterpartijen. De andere gasten, hoezeer nog in opschudding verkerend, eerbiedigden
hun afzondering.
‘Wéér juist: in het Castillo San Servando zal ik zetelen! Je bent alwetend. En in
de Baños de la Cava word ik gekroond. Met Iñez. Bewaakt door twee leeuwen,
goudharige boden uit Afrika's woestenij! Maar als je ooit sterft, Dominico, dan wordt
Gerónima koningin. Te brandend heb ik haar vaak de handen gekust. Het ascetenleven
neemt nu een aanvang; mijn verwarring is overigens maar al te begrijpelijk, maak
er je niet ongerust over; ik ben ondervoed, in twee dagen ... Iñez eet alles op en blijft
toch mager, heerlijk slank ... Mijn knechts gingen brood voor me bedelen aan de
Puerta del Mollete, of olijven en witte bonen stelen misschien wel ... braven, bráven,
die hun bloed voor me veil hebben, de echte onvervalste comuneros nog ... Maar
voorzeker, Dominico, Madre Maria zwééft, zij is op twee plaatsen tegelijk, dat kan,
dat is door Aristoteles aangetoond of het is tégen Aristoteles aangetoond ... zij moet
zeer schoon zijn ... mijn grootvader Pedro de Ayala, de zaligste aller Tole-

Simon Vestdijk, Het vijfde zegel

99
daanse belastingbestrijders, ziet nu reeds welgevallig op me neer vanuit de hemel,
en de ziel van de keizerlijke bloedhond Carlos zal van nijd ... nu, zeg: verdampen. Ik bedoel,’ vervolgde hij op iets vastere toon, maar hij scheen een flauwte nabij te
zijn, Greco deed vergeefse pogingen om hem te sussen, - ‘doch eerst iets anders: kun
je de Orgaz niet voltooien voor ik vertrek? - goed, daarover later, ik wil de hele dag
voor je staan, Iñez zal ik dwingen mijn handen te masseren, opdat ze de soepelheid
der bloemen, die je er in zag ... Ik bedoel, want ik weet het nu weer onomstotelijk:
de scholastiek heeft bewézen, tegen Aristoteles, dat één lichaam, zeg de Heilige
Hostie,’ - hij bekruisigde zich, - ‘zich tegelijk naar boven en naar beneden bewegen
kan, want immers twee priesters, op hetzelfde tijdstip het Corpus Christi consacrerend
en omhoog en omlaag ... ergo ...’
‘Maar beste Martin, luister toch ...’
‘Señor, hier is iemand die u spreken wil!’
Het was een van de bedienden. Ayala richtte zich kaarsrecht op, zoiets als
‘Verdwijn, knecht’ prevelend, maar werd toen door de Griek met een zoet lijntje
naar de tafels teruggebracht, waar hij na herhaalde aansporingen om wat te eten één
dadel tussen duim en wijsvinger vatte. Met een hautain lachje liet hij de dadel weer
vallen, schonk zich een glas wijn in, hief het hoffelijk en dreigend in de richting van
Covarrubias en de Villena, en dronk het in één teug leeg, telkens slikkend tot het
onderdrukken van de opstand in zijn lege maag. Opnieuw omringde men hem van
alle kanten, Greco kon zich met een gerust geweten naar de bediende terugspoeden.
Ayala was voorlopig veilig. Trouwens, die opmerking over ‘hofschilder’ vervulde
hem meer dan Ayala's gemoedstoestand ... Hij kende die vlagen. Periodiek kwamen
ze terug, vooral in tijden van ondervoeding. Als hij dan wilde, was Ayala ook ineens
weer normaal. Achter hem klonk het schrapend stemgeluid van Góngora, die onder
aanmoedigende kreten nieuwe dichtregels improviseerde:
‘Belastingkwijtscheldplicht rust op de Cortesknecht,
Wanneer Fuensalida's telg zijn zegel hecht...’

‘Wie is het?’ vroeg Greco de bediende.
‘Een Franciscaner broeder, Messer Dominico.’
‘Van de San Juan de los Reyes? Voor een bestelling?’
De knecht wist geen antwoord. Het was vrij laat voor een bezoek van zakelijke
aard. Op weg naar de patio, waar de bezoeker wachtte, dacht hij aan Ayala's overigens
geheel onopzettelijke zinspeling, want in het hospitaal kon de edelman nauwelijks
iets vernomen hebben over zijn wederwaardigheden in het Escorial. Na een stenen
trapje afgedaald te zijn, bereikte hij de poort, waaruit toortslicht scheerde tot aan het
afsluithek toe, zonder de kloosters aan de overkant te bereiken, de onher-

Simon Vestdijk, Het vijfde zegel

100
aant.

bergzame blokken langs de verbindingsweg van de Paseo del Transito met de
Plaza San Cristobal. Het droevig benepen fluiten van een nachtvogel deed hem
stilstaan; ver uit het Oosten, - onverwachte richting, bepaald door de wind, - kwam
het Taaggeruis. Even aarzelde hij nog, toen liep hij de patio op, zag bij een der
flambouwen de monnik staan, blootshoofds, de handen onder het bruine scapulier,
- en toen was het hem, na een schok die hem tot in zijn voeten deed trillen, of zijn
huismantel zich van hem los zou maken en afzonderlijk verder zweven, het
onbestaanbare tegemoet. Onbestaanbaar, - was dit niet het enige middel een
bewustwording nog uit te stellen van wat hem zo diep in zijn ziel zou tasten als dit?
Had hij hier niet met een toevallige gelijkenis te doen, een vergissing, een
zinsbegoocheling? ... Zich zo goed mogelijk beheersend, naderde hij met uitgestoken
hand; ook de monnik deed een stap voorwaarts.
‘U had mij verzocht u een bezoek te brengen, Señor. Was het niet in verband met
een schilderij? Dat was me uit ons laatste gesprek bijgebleven. Het spijt mij, dat ik
u stoor, zo laat ...’
‘Maar hoe komt u in Toledo?!’
‘Voor de bibliotheek van de San Juan de los Reyes, die gereorganiseerd wordt,
meende men mijn bijstand te moeten inroepen ...’
In korte woorden zette Esquerrer uiteen hoe men hem op een lange reis gestuurd
had, zoals dat zo vaak geschiedde in de Franciscanerorde; een half jaar lang, zo stond
in zijn obediëntie, moest hij in het Toledaanse Observantenklooster hospiteren, daarna
kwamen andere kloosters aan de beurt.
‘Ondanks de regels waaraan ik te gehoorzamen heb, zal ik u dus geregeld kunnen
bezoeken, zo u dit wenst.’
Tot op dit ogenblik had El Greco, ver verwijderd nog van alle vreugdebetoon, niet
veel anders gedaan dan de bezoeker aanstaren. Zoveel nieuws openbaarde zich ook!
Esquerrer sprak, scheef naar voren hellend, - de zonderlinge scheefheid der
gelaatstrekken herhaald in de gestalte, en onder sobere gebaren, die echter schuw en
onhandig genoeg waren om hen onmiddellijk dichter bij elkaar te brengen dan tijdens
hun eerste ontmoeting. In het onregelmatig gevormde gelaat, nu niet meer door de
stereotiepe monnikskap ingelijst, lag iets weerloos, iets onbeheersts en dwarrelends,
dat hij zich al evenmin van het Escorial herinnerde, iets van de uitzonderlijkheid
bijna van een Ayala en een Ercilla, iets dat hem tussen het gezelschap onder de bomen
zonder moeite zijn plaats zou hebben doen vinden, Lucas de Allende, de
Franciscanenhater, ten spijt! Maar terstond verjoeg hij die gedachte, want nu eerst,
bij deze laatste opmerking van Esquerrer, dit aanbod, drong het tot hem door, dat
dat fascinerende gezicht daar vóór hem een half jaar lang van hèm zou zijn, van hèm
alleen! Dit was de nieuwe kans, hij zou aan het werk kunnen gaan

Simon Vestdijk, Het vijfde zegel

101
met alle mogelijkheden voor zich, die hij nog niet had kunnen overzien! Had hij de
juiste woorden geweten, hij zou Esquerrer deelgenoot hebben gemaakt van zijn
vreugde, maar in de lange stilte die volgde schoot hem te binnen, dat hij het niet met
woorden beproeven moest, maar met vormen en kleuren; dan bond hij Esquerrer
door méér dan een beleefde afspraak, - ja, nu dadelijk moest hij dat doen, het
gezelschap kon aan zijn lot overgelaten worden!
‘Ik zal u het schilderij nu nog laten zien, indien u een half uur kunt blijven. Het is
nog half in schets. Misschien wilt u na afloop mijn gast dan zijn, er zijn wat schilders,
enkele geestelijken, ongetwijfeld zullen zij u welkom heten ...’ - Half tegen zijn wil
ontsnapte de uitnodiging hem nog.
‘Ik ben wel erg vermoeid,’ zei de Franciscaan, na even peinzend voor zich
uitgekeken te hebben, ‘en ik heb de onzekerheid van een kluizenaar in groot
gezelschap met zoveel onbekenden.’
Ik ook, ik ook, jubelde het in de schilder. En voor het eerst had hij de monnik zien
glimlachen: dus tòch! Was dit dan werkelijk een mens, een broeder, al kon hij
eenzelvig en afgetrokken schijnen? Hij had het gevoel nu alles tegelijk te moeten
doen en uitspreken, in zijn geestdriftige dankbaarheid iedereen te moeten inwijden;
dus legde hij zijn hand op de grove pij, en zei, dat hij nog even naar zijn gasten
terugging om zich te verontschuldigen, dan konden zij rustiger samen zijn in het
atelier, bij het schilderij, de Begrafenis van graaf Orgaz genaamd ...
Bijna dansend op de tenen liep hij door de tuin. Dwaas die hij was om nu te denken,
dat Esquerrer weer weg zou kunnen gaan, ongemerkt. Als Padre Eusebio de Villaroja
meegekomen was, hadden ze dadelijk samen kunnen poseren, de Franciscaan en de
Augustijn!...
In zijn afwezigheid had Góngora zich meester gemaakt van de belangstelling. De
ode op Martin de Ayala was gereed gekomen, op schrift gesteld zelfs, en werd nu
herhaald; de laatste rauwe, afgebeten klanken rolden hem tegemoet. Ercilla hield
zich de oren nog altijd dicht, stampvoetend als hij tòch hoorde, Covarrubias luisterde
niet-horend, de vriendin van de kanunnik wiegde het hoofd heen en weer, de schilders
aten en dronken. Snel nam hij het ensemble in ogenschouw. Wel is waar vloekte het
hardgele rijkleed van Iñez de Torres om van te knarsetanden met de sinaasappelen
op de tafel, - veel geel was er ook op de Orgaz, in de gewaden der beide heiligen! maar de Villena's haar was zo kalmerend zilverig, de zwijgzame Indiaanse zo bruin
en ingetogen, de andere vrouwen zo kleurig in hun omslachtige mantels met
splitmouwen, dat het gehele tafereel van zijn verzamelde vrienden hem het treffendste
schilderij ter wereld leek op één na! En was dat Martin de Ayala, die daar, met
eikenloof omkranst, hun aller huldiging in ontvangst nam? Manusso had de bladeren
afgeknipt, dadelijk moest dan Góngora ook

Simon Vestdijk, Het vijfde zegel

102
aant.

gelauwerd, er waren meer steeneiken rond de Casa del Greco! Zozeer had zich
hun opwinding reeds verbonden met zijn nieuw geluk, dat hij iedere terughouding
vergat en met schelle stem riep:
‘Vrienden, ik heb goed nieuws!’
‘Leve de strijd tegen de belastingen!’ bulderde Luis de Velasco uitgelaten;
klaarblijkelijk verkeerde hij in de mening, dat de eerste resultaten van Greco's en
Ayala's bemoeiingen bekend geworden waren.
‘Vrienden ...!’
‘Daar is mijn grootste vriend!’ gilde Ayala, en zijn eikenkrans afrukkend, stormde
hij op de schilder toe, ‘wat wil een dichterknaap met bakkebaarden, zo 's werelds
machtigste genie in aantocht is?’
De vrouwen joelden van genot, toen Greco en Ayala elkaar om de hals vielen;
Sénsino, een glas wijn in de hand, scheen op een stoel te willen springen voor een
redevoering, terwijl het model van Bias del Prado met een paar katachtige danspassen
een gedeelte van de aandacht trachtte te veroveren.
‘Vrienden ...!’
Eindelijk verkreeg hij stilte. Hij schudde Ayala van zich af en stond daar nu hoog
opgericht, gespannen, de ogen warm. Zijn stem trilde, toen hij sprak:
‘Martin de Ayala, wiens grootste vriend ik ben, heeft een verzoek tot mij gericht.
Door zekere omstandigheden kan ik het nu reeds inwilligen, ik ben zeer gelukkig.
Zo spoedig mogelijk zal ik mijn Begrafenis van graaf Orgaz voltooien ...’ - In het
aanzwellend gejuich ging zijn stem teloor, maar kwam er weer bovenuit, weifelend
eerst, dan in vervoering losbarstend:
‘Viva ... Viva ... Viva el Rey!!’
Leve de kóning?!... Lucas de Allende, de markies de Villena en Luis de Castilla,
met Ayala en Covarrubias de enigen onder de aanwezigen die op het schilderij
voorkwamen en die elkaar reeds vergenoegd hadden toegeknikt, trokken een gezicht
alsof men hen beetnam. Ook door het brein van de anderen spookte de Heilige
Mauritius, het Escorial, de verjaardag van de koning de volgende dag, waaraan men
te middernacht niet eens een dronk had willen wijden om geen tactloosheid te begaan!
Was het soms een stoutmoedige hoon van de schilder, die op deze wijze wraak nam,
achteraf?... Maar, hoon of geen hoon, het was een roep om mee in te stemmen, en
hoewel er nog enkelen waren, die ‘Viva Ayala’ riepen of ‘Viva El Greco’ of zelfs
Ayala's reeds zo vaak geparodieerde strijdkreet ‘Padilla y Communidad,’ - de drie
woorden ter ere van koning Philips van Spanje schalden toch het duidelijkst
verneembaar door de tuin.

Simon Vestdijk, Het vijfde zegel

103

Zesde hoofdstuk
La casa del Greco
Het ontbijt, waarbij hij zich soms dwìngen moest aanwezig te zijn, was voor de
schilder een beproeving, die de stemming van een gehele dag bepalen kon. Soms
waren het twisten, soms rumoer zonder meer, soms domheid, waardoor hij werd
belaagd. Dit keer was het rumoer zonder meer. Schelle, harde jongensstemmen
weerklonken door de eetzaal. Pablo de Fez wipte op zijn stoel, zo hoog hij kon! De
dansen der koorknapen, waarmee hij de au tos sacramentales, de mysteriespelen op
Sacramentsdag, op één lijn stelde, schakelden zich in zijn Moors bloed om tot een
wel zeer wilde rhythmiek, maar ook de verwende, vroegwijze Jorge Manuel was aan
het wippen en wiegelen geslagen, en deed bij zijn steeds dringender verzoek of zijn
vader hen eindelijk eens mee wilde nemen naar de kerk, wanneer er gerepeteerd
werd, zelfs een beroep op zijn vriendschap met Covarrubias, wien men om motieven
uit de Griekse mythologie had gevraagd voor de plechtigheden op 3 Juni. De oude
kanunnik aarzelde nog tussen Deukalion en Pyrrha, die stenen in mensen veranderden,
en Prometheus, die Zeus met de beenderen van een geofferde stier bedroog; het eerste
had het voordeel een overduidelijke toespeling te bevatten op de Eucharistie, het
tweede kon als aanloop dienst doen voor een symbolisering der ketterbestrijding.
Greco, als architect vaak geconsulteerd bij de verbouwing van de kathedraal, wist
hoezeer er achter de schermen gekonkeld werd, hoe de Dominicanen aan de tweede
mythe de voorkeur gaven, die de Jezuïeten daarentegen te moeilijk vonden voor het
volk: meermalen had hij zich in de huiselijke kring vrolijk gemaakt over deze strijd
om theatrale effecten. Maar dit keer schoot zijn humor te kort. Hij merkte hoe de
vrouwen het luidruchtig verzoek ondersteunen gingen, hij verwachtte, daar hij
weigeren zou, tranen en een eindeloos ontbijt, ondraaglijke bezwaring van zijn
gedachten, die zich slechts bezig konden houden met de bezoeker: de bezoeker van
de vorige avond, en de bezoeker die over enkele ogenblikken opnieuw komen kon
...
Nadat hij gegeten had, besloot hij hier in deze zelfde zaal een brief aan Pompeo
Leoni te gaan schrijven, een weinig eisende bezigheid, die hem toestond onmiddellijk
in te grijpen, de familie door een enkel woord met onbeweeglijkheid te slaan en uit
de kamer te verdwijnen, zodra de monnik Francisco Esquerrer zou worden
aangekondigd. Hij zette zich aan een ebbenhouten schrijftafeltje en trachtte zich af
te sluiten voor het gesprek achter zijn rug. Uit ervaring wist hij, dat op ochtenden
volgend op de maandelijkse bijeenkomsten de stemming doorgaans geprikkeld was.
Het jongensdispuut, tevergeefs door Gerónima gesust; het

Simon Vestdijk, Het vijfde zegel

104
vinnige geluid van de tante, de bejaarde, verarmde, steeds ongetrouwd gebleven
Eufrosina, bigot vroom in een beeldendienst die zich vooral uitte in skurriele
gemeenzaamheid met het heiligste, veeleisende Heilige Anna ook op El Greco's
meest gezochte doeken, en deze hulp op hem verhalend door een vinnige critiek niet
alleen op de gelijkenis (die de schilder zorgvuldig vermeed), maar op al zijn andere
schilderijen; de zware monosyllaben van Manusso, flegmatisch bolwerk tegen
Eufrosina's bedillerige kippendrift; de dreinende Jorge Manuel, die te kennen gaf,
dat hij, indien dan niet naar de kathedraal, naar het klooster San Juan de los Reyes
wilde om de beroemde beelden uit de Morenoorlog te bekijken (Greco schrok bij
die naam): al deze geluiden waren als even zoveel krijsende inbreuken op de
herinnering aan de vorige avond, en zelfs op het witte papier vóór hem, waarop toch
zo weinigzeggende volzinnen gericht zouden worden aan de wereldse en op hof
intriges beluste beeldhouwer Pompeo Leoni!
Alleen Gerónima wist van Esquerrer's bezoek. Toen Greco de gast uitgeleide had
gedaan, liep zij juist naar de woonkamer; de schilder had zich toen niet kunnen
weerhouden met zekere trots het levende voorbeeld te tonen van de Mariafiguur op
de Espolio, waarvoor de monnik zo lang in meditatie stil was blijven staan in plaats
van die bewonderende houding aan te nemen voor de Begrafenis van graaf Orgaz,
het in wording verkerend monument rondom zijn eigen toekomstige gestalte! Maar
deze ochtend bracht misschien de oplossing van het raadsel. Niet minder raadselachtig
was Esquerrer's gedrag tegenover Gerónima geweest. Nog zag de Griek de lange,
aarzelende stap, de houterige bewegingen, toen hij haar de hand reikte, ten prooi aan
een verwarring, te groot om verklaard te kunnen worden door de aanwezigheid van
het model voor een aangrijpend portret, al stelde dit dan ook de Moedermaagd voor.
Woorden waren er nauwelijks gewisseld tussen die twee en ook de beide mannen
hadden gezwegen tot aan het ogenblik dat de gastheer weer naar het gezelschap onder
de bomen terugkeerde, plotseling tot zijn schaamte terugdenkend aan de Castilla's
verhaal over de ‘partus virgineus’, - een verhaal altijd nog goed genoeg intussen om
er Leoni mee te vermaken, die hij op dit moment niets anders wist te schrijven dan
dat hij de fameuze brief van de gevangen prinses d'Eboli verbrand had op zijn verzoek.
De deur ging open na een korte tik, een kelige mannenstem wenste goedemorgen:
neen, dat kon de bediende niet zijn. Diego, aan wie die stem zou kùnnen toebehoren,
had hij, ter kalmering, de gehele dag weggestuurd om schilderijen rond te bezorgen.
Alles kromp in hem samen, toen hij in de kleine gelakte balustrade achter op de
schrijftafel de kleuren zag schemeren van een gewaad dat hem maar al te bekend
voorkwam. Gerónima's broer, Juan de las Cuevas, een Toledaans zijdewever,

Simon Vestdijk, Het vijfde zegel

105
die zijn kostelijkste stalen op zijn eigen stoer stierenvechterslichaam placht rond te
dragen, groette de familie en kwam toen nadrukkelijk op zijn onwettige zwager af.
Breed van aangezicht was hij, even knap als zijn zuster, maar veel grover, met grote,
zwarte ogen, beurtelings te duidelijk oprecht of dwalend en uitwijkend. Dat hij in
burgerlijke bekrompenheid de anderen verre overtrof wist de kunstenaar; die ogen
straalden geen ziel uit, maar zijde, of zwart geld, indien dat bestond; en nu, bij de
ferme handdruk, die wel een teken scheen om zich met elkaar maar openhartig,
mannelijk, grofen vals te gedragen, kromp hij nog meer samen, want hij voelde, dat
Juan iets op het hart had wat hemzèlf betrof, iets omtrent de grote afbetaling
ongetwijfeld van dat nimmer kwijtgescholden voorschot: het niet kerkelijk gezegende
bezit van zijn zuster ...
‘Gelukgewenst met de verjaardag van onze koning, Don Felipe, God zegene hem,’
sprak Juan de las Cuevas, even terugwenkend om de ontbijtenden in die wens te
betrekken, ‘dat hij Spanje groot moge maken en nijverheid en kunst beschermen tot
in lengte van dagen. Wat heb ik gehoord, Dominico, is dat grote schilderij door hem
geweigerd, zul je geen hofschilder worden?’
Tegenover deze botheid paste slechts een zwijgende glimlach. Het stortbad was
des te ergerlijker na de door de Castilla's luimig overwicht zo volledig afgewende
gevaren op de avondbijeenkomst. In zijn verbeelding stond hij weer tegenover de
spottende hovelingen, zag hij de dwerg mimeren. Trok na het ginnegappend Escorial
nu de burgerij op?
‘Het doek is toch aangenomen, Juan,’ hoorde hij Gerónima op bedeesde toon
zeggen.
‘Maar hofschilder wordt hij niet,’ viel de tante Eufrosina in, haar smalle mond
onder het donzig snorretje spottend vertrekkend. Opzij daarvan en eronder vertoonde
zich rimpels en halsplooien als boomwortels zo sterk, en boven, ter weerszij van de
stronk van de neus, die bijna de helft van haar mager gezicht innam, zaten de ogen
te pikken, als twee zwart glinsterende vogels, dezelfde ogen, maar dan sterk verkleind,
van Gerónima en Juan, en ook, tamelijk onverwacht, met iets verstandigs er in, dat
de beide anderen misten. Zij had door rheumatiek misvormde vingers en een scheve,
ronde rug, maar de manier waarop zij, in haar onberispelijk zwart kleed, het hoofd
trillend omhooghield, wettigde de verwachting, dat eens van haar leven toch,
misschien tegen het einde ervan, haar rug die trotse stand volgzaam zou overnemen.
Op haar wijze toonde zij nog het meeste begrip van alle aanwezigen door te zeggen:
‘En dat wil hij ook niet! O, ik ken hem. Het liefst zou hij rechtstreeks voor Onze
Lieve Heer schilderen en Kerk en Staat zonder kunstwerken laten zitten. Hij wil het
niet eens, Juan!’
Alleen Preboste's kalme glimlach scheen de situatie nog in evenwicht te houden.
Kennelijk was het hem er om te doen Jorge en Pablo af te

Simon Vestdijk, Het vijfde zegel

106
aant.

leiden; bij al zijn andere functies was hij ook hun huisonderwijzer, hetgeen zich
vaker openbaarde tijdens verstoorde maaltijden dan met betrekking tot het a b c;
maar hoe hij lonkte en fluisterde, hun aandacht vermocht hij niet te trekken. Manusso
was bij het raam gaan staan, waar hij ijverig heen en weer wiegelde, telkens als hij
naar voren kwam zijn schouders hoog optrekkend, alsof hij door het glas weg wou
vliegen. Met zekere schrik staarden de jongens naar Greco's bleek gezicht, zijn
hangende armen, waarvan de rechter merkbaar schokte, en Gerónima hield haar
hoofd over haar bord gebogen.
Juan keek naar de zoldering en dacht enige ogenblikken na.
‘Dat zou wel wonderlijk zijn, geen hofschilder te willen worden. Rijkdom komt
niet vanzelf, en de goede naam van een familie behoeft nog iets méér dan rijkdom
alleen. Ik wil me niet met je aangelegenheden bemoeien, Dominico, maar het komt
me telkens ter ore, dat je door je heftig optreden en je nalatigheid je beste kansen
verijdelt. Daar is die actie voor vrijstelling van belasting, die je met Martin de Ayala
voert, mikpunt voor de spotternijen van de hele stad ...’
‘Die gek! Hij bedrinkt zich in kroegen met busconas!’ krijste Eufrosina, groeiend
in deze sfeer van beginnend gekrakeel, en vreemd genoeg bracht enkel haar
moedwillige uitlating een kortdurige ontspanning, waartoe Gerónima's bang
gefluisterd: ‘Juan!’ - noch de kleine Jorge Manuel die, zeer te onpas, vroeg wanneer
Don Martin weer op bezoek kwam, met wie zowel Pablo als hij dweepten, noch het
klaaglijk uitgebracht ‘De ataraxia is weer zoek, o, o,’ van Manusso in staat waren.
‘Manusso gaat philosoferen in zijn eentje, hij wordt nog monnik!’ riep de oude
vrouw, toen Greco's oom, erger loensend dan ooit, achter de stoelenrij langs draaide
om de kamer te verlaten. - ‘Hij vertaalt Stoïsche geschriften in het Spaans, dat is toch
al te koddig!’
‘Tante, u mist de wijsheid van de Heilige Anna, die u zo vaak heeft voorgesteld!’
riep Greco nu, wiens drift, op dezelfde wijze als de hare dit altijd deed, begon om te
slaan in baldadigheid. Terwijl Preboste, opgeruimd lachend nog steeds, aanstalten
maakte om de twee jongens mee te nemen, ging de deur voor de tweede maal open
en op de drempel stond een der bedienden, zonder door zijn meester opgemerkt te
worden of zich verstaanbaar te kunnen maken.
‘Schilder me dan onmiddellijk, Dominico, vooruit, en breng me naar de koning
...!’
‘Neen, maar het is mij ernst, Dominico,’ begon Juan weer met vaste, diep
doorklinkende stem, alsof hij een rumoerige bijeenkomst van het zijdeweversgilde
presideerde, ‘die belastingkwestie schaadt je in ieders ogen. Dat schilders niet meer
als handwerkslieden behandeld willen worden, wordt als een aanmatiging gevoeld.
Hoe zou je er over denken, wanneer wij zijdewevers zulke eisen stelden?’

Simon Vestdijk, Het vijfde zegel

107
aant.

‘Als hij me als Heilige Anna ziet, verheft hij je in de adelstand, Dominico, eerder
dan door naakte mannen die je zelf bedenkt of waar de bedienden voor moeten staan,
schande!’ plaagde tante Eufrosina, zich uitbundig op de borst slaand. Juan keek eens
om, lachte met zijn vlezige mond, waarbij zijn blik nuchter berekenend bleef, en
keerde zich toen voor een beslissende slag tot zijn zwager: ‘En dat niet alleen. Je
weet zo goed als ik, dat nederigheid een van de eerste leefregels is, die je zult hebben
op te volgen, wil je ooit opgenomen worden onder de Tertiariërs, die lekenorde, die
zo invloedrijk is, dat het lidmaatschap ervan aan je gehele familie ten goede zal
komen, ook de aangetrouwde.’
‘Aángetrouwd?!’ - Eufrosina's tyranniek gezicht schudde van vreugde. - ‘Maar
daar komt óók niets van, Juan! Hij doet geen moeite. Hij wil geen bezoeken afleggen.
Hij heeft gezegd, dat het gezicht van de gardiaan van de San Juan de los Reyes hem
niet bevalt; ìk zei: schilder hem uit, en je zult zien, dat het gaat, ha, ha!’
‘Hij zal juist meer moeite moeten doen dan een ander. Naar ik gehoord heb, maakt
men bezwaren, omdat hij niet wettig getrouwd is!’
‘Ja, Miguel?’ - Vuurrood was Gerónima opgestaan en wenkte de bediende naderbij.
‘Hier is een monnik, Señora, om Messer Dominico te spreken. De Franciscaner
padre van de San Juan de los Reyes!’ - De man moest Greco's vraag van de vorige
avond onthouden hebben.
Eufrosina sprong zegevierend op. Preboste en Manusso stonden nog besluiteloos
bij de deur met de jongens.
‘Een Franciscaan?! Je zult zien, Juan, hij jaagt hem weg, hij ontvangt hem niet,
de trotsaard!’
‘Laat in elk geval deze kans niet voorbijgaan, Dominico, benut de gelegenheid!’
‘De gardiaan, de goede Padre Iñigo de Cazares, laat hem aan de tand voelen; maar
hij zal bijten, mijn Griekse neef!’
‘Dominico, verkleed je toch eerst!’ riep Gerónima er angstig tussendoor.
‘Hij zal niet bijten, tante, neen, neen, hij is niet gek! Laat de padre binnen, Miguel!’
‘Bij San José, wie is hier heer en meester, jij of ik?!’ - Eén vuist voor de borst
gebald, was El Greco vlak voor Juan de las Cuevas gaan staan; over zijn schouder
voegde hij de knecht toe: ‘Laat hem in het atelier, Miguel!’ - en wendde zich, toen
de man verdwenen was, achtereenvolgens met rukken tot de anderen, die van de tafel
tot de deur verspreid stonden: ‘Jij Preboste zorgt ervoor, dat ik het eerste uur niet
gestoord word. Juan, we praten hier het volgend jaar nog eens over. Inderdaad, lieve
tante, komt deze eerwaarde monnik om mijn deugden te beproeven en mijn
geschiktheid voor de derde orde van de Heilige Franciscus; he-

Simon Vestdijk, Het vijfde zegel

108
denmorgen zullen wij de Oefening van de Kruisweg, waarvoor zoveel aflaten gegeven
worden, instuderen; maar we kunnen hier wel vast beginnen ... Jongens!’ - Pablo en
Jorge, wie het huilen nader stond dan het lachen, kwamen naderbij. - ‘Jullie vroegen
om de autos sacramentales bij te wonen, - ziet hier!’
Stampend liep hij naar de verhoging voor de muzikanten, waarop stoelen stonden
en een vijftal houten lessenaars. Allen blikten ze hem na, verstomd. Maar hij aarzelde
nog, ging toen vlug op de tafel af, waarachter Eufrosina te hijgen stond, nam een
servet en wierp het haar over de arm, roepend: ‘Een verandering van rol, beste tante:
Veronica in plaats van Anna, de zesde statie!’ Heftig gooide zij de doek weer op de tafel: ‘O, hij gaat weer blasphemeren! Als
hij gekapitteld wordt, gaat hij blasphemeren!’
‘Hé, hé, Dominico!’ kwam Juan verschrikt, maar het ongeluk was al geschied:
met volle kracht boog Greco een van de lessenaars met bei zijn handen; één knie
zette hij er onder; toen er genoeg dunne spijlen geknakt en door hem weggerukt
waren, vertoonde wat overbleef de vorm van een kruis. In een angstige stilte schoof
hij dit kleine kruis over zijn rechterschouder en slofte ermee naar Juan, deerlijk
gebogen onder de denkbeeldige last, de smalle uilenkop ingetrokken, schrikkelijke
smartrimpels in het voorhoofd. Een ogenblik dacht men hen handtastelijk te zien
worden, maar er gebeurde niets anders dan dat het twijfelachtige voorwerp van drager
verwisselde: half over Juan's schouder leunend, half in het zijden gewaad vastgehaakt
aan splinters en spijkers, zwiepte de lessenaar op en neer. Greco schreeuwde nog
uitdagend: ‘De vijfde statie! Simon van Cyrene treedt op, jongens, hij helpt de arme
Griek zijn last dragen!’ - daarop liep hij naar de deur, waardoor hij vlug verdween.
‘Wat een satan toch!’ zuchtte tante Eufrosina, met iets van bewondering toch in
haar stem, en eigenlijk dankbaar als een kind voor de vertoning. Gerónima hielp
Juan, het geïmproviseerde kruis met zo weinig mogelijk kleerscheuren verwijderen.
Over de geringe schade, toegebracht aan de kostbare Chinese zij, werd nog een half
uur nagepraat, waarna zij onder elkaar het gesprek hervatten over Greco's candidatuur
bij de Tertiariërs.
Buiten de kamer gekomen had hij om deze comedie zichzelf kunnen slaan. Wat
minderwaardige copie had hij daar geleverd van het optreden van de hofnar Miguel
d'Antona, terwijl Francisco Esquerrer onder zijn dak vertoefde: welk een stompzinnige
bespotting van iets waarvan een der latere phasen, de Ontkleding, de tiende statie,
reeds een eerste band tussen hen beiden vormde, al kon hij niet aannemen, dat
Esquerrer's bewondering voor de Espolio uitsluitend samenhing met de traditioneel
Franciscaanse cultus van de Kruisweg ... Het gezamenlijk optreden der

Simon Vestdijk, Het vijfde zegel

109
aant.

familie, ongewoon prikkelend dit keer, was zijn enige verontschuldiging. ‘Mijn
God, waar werk ik voor?’ kreunde hij, in het voorbijgaan steunend op een der stoelen,
die in het belendende vertrek langs de muur stonden, maar onverwijld ging hij weer
verder; als datgene wat vóór hem lag niet voldoende was om voor te werken, dan
verdiende hij geen goed ogenblik in zijn leven meer. Zo ingewikkeld gebouwd was
het huis, dat hij een geheel andere weg moest volgen om in het achthoekige atelier
met het stervormige luchtgat te komen, dan toen hij zich de vorige avond met
Esquerrer daarheen begeven had. In de kamer, die hij doorschreed en die al kaler
interieurs vertoonden naar gelang hij zijn doel in het onbewoonde gedeelte dichter
begon te naderen, stroomde het zonlicht, maar hij wilde niet geloven, dat Esquerrer's
trekken daar niet tegen bestand zouden zijn, dat hun toverij afhankelijk was van
schemerige zalen met folianten of van een onbetrouwbare flambouw ...
Francisco Esquerrer stond in zijn bruine monnikspij, waarvan de kap afhing, met
gebogen hoofd naar een half afgemaakte, bont beschilderde plastiek te kijken, die
de kazuifelverlening aan San Ildefonso voorstelde, een werkstuk voor de kathedraal,
zonder veel kunstwaarde. Hij stond met zijn rug naar de binnentredende, die voor
het eerst duidelijk de tonsuur gewaar werd. Het was doodstil in deze westelijke
vleugel. Door het 's winters met glas overdekte luchtgat en door de twee ramen, die
een uitzicht verleenden op de Transito-synagoge, waarachter de Taagoever en de
oude ruïnes bij de brug van San Martin opdoemden, werd de hemel scherp en donker
ingelijst, buiten het vertrek gesloten bijna. Maar de blauwe schijn scheerde over de
gobelins, en met een blikachtige glans over het vernis der schilderijen, zodat de hemel
zich toch nog handhaafde, door de gehele kamer heen, in koele, vliesachtige lagen,
teerder, en tevens onvergankelijker dan de morgennevels die over het Taagdal
zweefden, en over de Baños de la Cava en de kerken en kloosters, culminerend,
rechts, in het afsluitend koraalrif van Esquerrer's verblijf: de San Juan de los Reyes.
Naar oude tapijten en boetseerklei - verscheidene beschilderde en gedrapeerde
figuurtjes stonden achteraan op lage tafels - rook het sterker dan naar verf. Onder de
schilderijen vielen de grote Begrafenis van graaf Orgaz op, en een goede, gedeeltelijk
eigenhandige copie van de Espolio: de Ontkleding van Christus. Haast alle Heilige
Families en Maria Magdalena's en Veronica's stonden zorgvuldig tegen de muur
gedraaid. In een hoek bevond zich een copie van een Heilige Familie van Titiaan,
nog uit Greco's Italiaanse jaren.
Toen hij bij de begroeting Esquerrer's eerste blik opving, die dadelijk schichtig
van hem afgleed, al weer in de richting van de Mariafiguur op de Espolio, werd zijn
nieuwsgierigheid zo groot, dat hij de vraag gesteld zou hebben, die hem de vorige
avond reeds op de lippen had gezweefd, indien zijn aandacht niet afgeleid was door
het andere schilderij, met de

Simon Vestdijk, Het vijfde zegel

110
zwarte, als het ware voorlopig in steenkool uitgehouwen fragmenten, de gezichten,
de wolken, de toortsen, en het glanzende geel op de gewaden der twee heiligen, de
Heilige Augustinus en de Heilige Stephanus, die, zoals de Toledaanse legende dit
wilde, op de voorgrond de graflegging van graaf Orgaz bewerkstelligden ten overstaan
van die twee streng horizontaal op elkaar gestapelde werelden: de wereld der
hemelingen in hun wolkmilieu, de wereld der voorname Toledanen eronder. Een
vreemde ontroering besloop hem, aanzwellend zo sterk, dat hij begreep te moeten
gaan zitten om niet in tranen uit te barsten. Wat hem aangreep was de tegenspraak
tussen die schrale, ernstige man daar voor hem, en de nog ledige plek geheel links
op het schilderij. Al het nutteloze van zijn artistieke eerzucht lag daarin opgesloten,
al het principieel onverwezenlijkbare ervan! Om in te doen zien hoe diep op zijn
schilderij de kloof wel gaapte tussen werkelijkheid en uitbeelding volstond reeds het
al te glad geïdealiseerd portret van Martin de Ayala met zijn weids en meewarig
gespreide handen: witte, gracieuze doodsvogels, fladderend dicht boven het harnas
van de gestorven edelman, daar waar deze in miraculeuze begenadiging als door een
bancirkel omringd werd door de twee heilige gestalten, die hem bukkend torsten: te
zamen een gapend geopende parelmoeren schelp gelijk! Dit was wonderschoon om
te aanschouwen, nu reeds. Maar wat had dit alles uit te staan met het tragisch
vervormde, naar een verbogen doodskop zwemende masker van Francisco Esquerrer,
dat níet schoon was, of van een geheel andere schoonheid? Alles wat hem ooit belaagd
had met betrekking tot een nimmer te benaderen realiteit, een brute, onverschillige
materie, alle voorvallen waarin de realiteit hem fnuikte of verried, deels van zeer
lang geleden, tastten hem nu aan met hun bittere essentie: herinneringen aan Creta,
aan zijn vader, een herinnering van zes jaar geleden, in Rome, toen zijn beste vriend
hem bedrogen had ... En doordat hij zo ver afdwaalde, werd zijn ontroering
zelfstandiger; hij zou nu evengoed in snikken hebben kunnen uitbarsten over een
verloren liefde of het kwaad op de wereld in het algemeen; maar het was dan ook
een geheel leven dat hem daar overviel, een telkens weer verloren doel, of te
hardnekkig met valse middelen nagejaagd; ja, hoe dankbaar was hij er Esquerrer niet
voor, dat deze zorgvuldig vermeed hem in de ogen te zien ...
‘Verontschuldigt u mijn stilzwijgen, Fray Francisco,’ begon hij, ‘maar mijn
teleurstelling in het Escorial heb ik nog steeds niet overwonnen, en ik geloof, dat het
meer is dan kunstenaarsijdelheid alleen, wat mij, na een gesprek met een vaderlijk
vriend, telkens doet denken aan het schriftwoord over de parelen, voorgeworpen aan
de zwijnen.’
‘Ik ken dat gevoel,’ zei Esquerrer zacht, ‘maar zoals alles wat ons rampzalig maakt
berust het op schuld tegenover onszelf. De anderen gaan steeds vrijuit! Niet de
zwijnen dragen de verantwoor-

Simon Vestdijk, Het vijfde zegel

111
aant.

ding, doch de man die de parelen werpt, hij doet het zichzelf aan ...’
‘Het is waar, ik hang misschien nog te veel aan die mensen ...’
Esquerrer vervolgde: ‘Het moet in de kunst zijn als in het geestelijk leven. Luis
de Granada zegt, dat de gevaarlijkste verzoeking in het verlangen bestaat aan ànderen
goed te willen doen en daardoor de allereerste plicht, die tegenover zichzelf, te
verzaken.’
‘Dat is weinig Franciscaans gedacht!’
‘Dat heeft men mij meer gezegd,’ antwoordde de monnik met een pijnlijk
glimlachje, dat zijn gehele gezicht dusdanig verwrong, dat enkel de gebogen neus
de koene onbeweeglijkheid van het masker nog in stand hield, ‘maar op een zeker
punt van zijn ontwikkeling leert men de begrenzende ordegeest verwaarlozen,
onverschillig waarmee men dit bekopen moet.’
Het werd gezegd op een toon alsof dit iets was dat hun beiden aanging. Erkentelijk,
niet het minst voor de totale afwezigheid van enig vermaan of ijdel vertoon van
geleerdheid in Esquerrer's woorden, bleef de schilder niettemin in grote onzekerheid
verkeren wat dit alles te betekenen had. Luis de Granada, de zeer bejaarde promotor
van de Lissabonse beata Maria de la Visitación, over wie Ayala zich zo verward had
geuit, was Dominicaan, maar meer dan dit: mysticus. De gemeenschap der Spaanse
mystici, onder de druk van vervolging vaak het karakter aannemend ener geheime
secte, ging inderdaad alle ordeverschillen te boven; hij herinnerde zich de ascetische
Franciscaan reeds in het Escorial met de mystieken - de werkelijke ervaringsmystici
dan, niet die alleen maar leraarden of schreven over mystiek, zoals de hofprediker
Juan de los Angeles - in verband te hebben gebracht, meende zelfs uit zijn eigen
mond een desbetreffende toespeling opgevangen te hebben, en de vraag was niet
meer te weerhouden:
‘U bent mysticus?’
Hij had de woorden terug willen nemen op hetzelfde moment dat hij ze uitsprak.
Alsof men mysticus kon ‘zijn’, zoals men belastingambtenaar ‘was’ of zijdewever!
Bovendien was zowel in de vraag als in de toon, waarop zij gesteld werd, te duidelijk
de verwachting, ja de hoop op een ontkennend antwoord tot uiting gekomen! Greco's
gehele aanleg hield hem van de eigenlijke mystiek wel zo ver mogelijk verwijderd;
te philosoferen over mystiek vermocht hij als geen tweede onder leken, de
ervaringsmystiek daarentegen, het schouwende leven, de nagestreefde vereniging
met het goddelijke, waarbij in de eerste plaats wel het verstand als ballast over boord
geworpen diende te worden, en daarna de beelden en de voorstellingen, ja ten slotte
de gehele zichtbare wereld zoals die zich aan de mens voordeed, was hem zo vreemd,
dat hij, hoewel hij beter weten kon, ook de veredeldste onder deze praktijken
onwillekeurig gelijkstelde met het dwaze gedweep van een Martin de Ayala!

Simon Vestdijk, Het vijfde zegel

112
aant.

Daarin was hij trouwens de enige niet, in een tijd, waarin het religieus
schiftingsvermogen zich, - ketterse overtuigingen daargelaten, - vooral te richten had
op bedrog in zake valse heiligen en erotisch verdoolde nonnen.
Ofschoon Esquerrer niet rechtstreeks antwoordde, scheen hij toch niet gegriefd
door de onbezonnen vraag. Na zich weer enige stappen in de richting van de Espolio
bewogen te hebben, sprak hij:
‘Ik ben u nog een verklaring schuldig voor mijn houding van gisteravond. Het
was onwellevend van mij het receptaculum van mijn eigen persoon niet aandachtiger
in ogenschouw te nemen’ - hij wees op de Orgaz - ‘en mij te laten meeslepen door
een gelijkenis die u waarschijnlijk tijdens het scheppen niet eens tot bewustzijn
gekomen is. Deze Mariafiguur hier linksonder deed mij denken aan Teresa van Avila.
En nu nòg, als ik mij dat onzekere licht in de herinnering roep!’
Daarbij was hij de copie van de Espolio, die op een brede ezel stond, dicht
genaderd, en duidde met beide handen op de drie Maria's, dezelfde waarvoor Greco
een inquisitoriaal proces had geriskeerd. Het was vrij ongewoon, iemand op dit détail
de aandacht te zien vestigen - de Christusfiguur in het midden, gehuld in de door
ruwe vuisten aangegrepen vurig rode mantel, omringd, omstekeld door de verticalen
van bewakers en bespotters, was die aandacht ook zeker meer waard! - anders dan
om de beroemde twist te gedenken met het veeleisende domkapittel. Teresa de Avila
had hij nooit gezien, zelfs niet tijdens haar langdurig verblijf in Toledo, waar zij toch
een Carmelieterklooster had gesticht, en dat Géronima voor de Mariafiguur model
had gestaan, al was zoiets bij hem nooit meer dan een aanleiding, een technische
steun voor de ruwe omtrek, wist Esquerrer reeds.
‘De gelijkenis ontglipt mij nu,’ mompelde de bezoeker, blijkbaar zonder de schilder
te verstaan, toen deze hem nog eens opmerkzaam maakte op de feitelijke afkomst
der figuur, ‘het is nu de expressie van een in zichzelf besloten peinzen, dat het meest
treft; zonder hoop, zonder opstandigheid ook, en toch een aanklacht, - ja, de enige
aanklacht die op het gehele schilderij voorkomt misschien! Deze Christus is een held,
hij houdt dat vreselijk gewoel in evenwicht, als hun aanvoerder, die zij nog volgen,
al dreigt de insubordinatie; de man daar rechts onder, die vooruitlopend op de
kruisiging de spijker in het hout boort, is een nederig handwerksman zonder
wreedheid; maar deze Maria heeft alles tot zich getrokken, niet alleen dat zij het
lijden van die aanvoerder voorvoelt, neen, het lijden is voor haar bestemd, uitsluitend,
ja, ik zie het nu: Maria zal gekruisigd worden, en Christus, zo vol vertrouwen met
de rechterhand op de borst, hij smeekt genade af voor háár ...’ - Al sneller was hij
gaan spreken, hakkelend en hees; Greco, die opgestaan was en nu naderbij kwam,
zag zijn ingevallen wangen trillen.

Simon Vestdijk, Het vijfde zegel

113
‘Een boeiende interpretatie,’ zei hij, zijn woorden wikkend na de flater van enige
minuten geleden, ‘deze aanklacht heb ik niet beoogd, maar, zo de hemel het wil, zal
ik haar, en nu geheel bewust, tot uitdrukking brengen in een ander schilderij, dat ten
nauwste samenhangt met mijn ervaringen in het Escorial ...’
‘Het beeld van de Moeder, - het is nauwkeurig getroffen, meester, - doch met iets
mannelijks er in, dat mij op het spoor van Teresa gebracht kan hebben. Of is het
omdat ik mijn eigen vader en moeder niet heb gekend, dat ik die beide beelden als
één zie: de mannelijke vrouw, die de kruisiging van de man overbodig maakt, druk
ik mij begrijpelijk uit? Het is niet meer dan een gevoel, maar hier, in deze linker
benedenhoek, heeft u de poorten naar de hemel geopend, het is de kortste weg: de
Moedermaagd, het bloed des Heren in zich bevattend, gekruisigd tussen de beide
andere Maria's. En schrijft u daar een tractaat over, dan werpt men u in de
gevangenis!!’
Deze laatste woorden werden uitgebracht met zulk een bijtende spot en zulk een
kracht, dat Greco voor zich op de grond bleef staren en niets te zeggen wist. Wel
werd het hem nu langzamerhand duidelijk, dat Esquerrer, zo al niet behorend tot de
daadwerkelijke mystici, toch aanleiding genoeg gegeven had in zijn levenswandel
om een nauwgezette surveillance van de kant van zijn oversten te rechtvaardigen.
Dat zijn verblijf in het Toledaanse klooster iets anders betekende dan het bieden van
geleerde hulp aan bibliothecaris of annalist, zoals de monnik zelf dat had doen
voorkomen, stond wel vast; Greco kende persoonlijk zowel de gardiaan van de San
Juan de los Reyes als enkelen van de monniken: lieden met minder wetenschappelijke
belangstelling had hij nog nooit ontmoet onder de geestelijkheid. Daarbij kwamen
dan nog Esquerrer's universitaire betrekkingen tot de Augustijnse hoogleraar Luis
de Léon, geen mysticus weliswaar, doch van een critische onvervaardheid, die hem
reeds met alle mogelijke instanties in conflict hadden gebracht, tot de Inquisitie toe.
Meer dan tien jaar duurde dit nu al; drie maal hadden de deuren van de gevangenis
van het Heilig Officium zich achter hem gesloten, en wat het meest recente geval
betreft, zijn duidelijk naar Pelagianisme riekende stelling, dat Christus aan het kruis
zonder goddelijke hulp was geweest en tot zonde verleid, had alleen het persoonlijk
optreden van aartsbisschop de Quiroga, de groot-inquisiteur, hem uit die hechtenis
kunnen verlossen. Hieraan vastknopend, zei Greco:
‘Uw opvatting schijnt uw leermeester in Salamanca meer waardig te zijn dan de
dogmatische inzichten der Kerk! U maakt van Christus een mens, zij het ook onder
een heldhaftig aspect dat bij de Léon bij mijn weten ontbreekt; u verlegt zijn
goddelijke natuur geheel in Maria, wat dan weer zeer Franciscaans aandoet. Maar,
los van al die theologische overwegingen, moet mijn demon mij tijdens het schilderen
reeds iets der-

Simon Vestdijk, Het vijfde zegel

114
aant.

gelijks ingefluisterd hebben. U wilt het misschien niet geloven, Fray Francisco,
maar omdat die figuren daar op de achtergrond boven de gestalte van Christus
uitsteken, wilde men mij van Arianisme beschuldigen! Op die wijze zou men er toe
komen het penseel alleen nog te hanteren met één oog in de homiliën van de Heilige
Basilius! En de drie Maria's werden weer door de speciale bijbelkenners belaagd ...’
‘U bent toch niet lastig gevallen door het Heilig Officium?’
‘Niet, of nauwelijks. Toen mijn goede vriend Juan Lopez alcalde werd - u ziet
hem daar rechts op de Begrafenis de hemel instaren, schuin voor Don Pedro Moya
de Contreras, de inquisiteur, men zou denken aan symboliek; eerst dekte de alcalde
mij voor de Inquisitie, nu bedek ik de inquisiteur met de figuur van de alcalde! - toen
kreeg ik trouwens volledige genoegdoening.’
‘Niets is te dom om tot een beschuldiging te kunnen leiden,’ zei Esquerrer, zijn
schouders optrekkend en zijn handen verbergend onder het scapulier, ‘in Salamanca,
in de collegezaal, heb ik bijgewoond, hoe Luis de Léon door studenten, te grof en te
onbehouwen om een Latijns vers te kunnen schrijven, uitgejouwd werd, omdat hij
de waarde der Vulgata in twijfel trok; hoe hij op straat met stenen werd gegooid,
bespuwd; hoe tijdens een dispuut met een Dominicaans tegenstander de studenten
gal in zijn waterglas druppelden; hoe die studenten in het geheim de vierschaar
spanden over zijn naaste leerlingen, die met de dood bedreigd werden, zo ze hem
niet verloochenden! Wel, en men verloochende, Messer Dominico, - niet uit
karakterloosheid, maar omdat er eigenlijk niets te verloochenen viel, geen geloofspunt
van enig gewicht, geen innerlijke overtuiging! Het ging toch slechts om geringe
wetenschappelijke geschillen.’
Hij vervolgde, zachter: ‘En alles verzandde in een woestijn van haarkloverijen,
waaraan ook de man zelf schuld droeg, zeker. Er was geen genoegdoening, geen
ommekeer, geen eerherstel. Hij verwisselde boetehemd en toga, al naar de
gunstelingen aan het hof gegroepeerd waren. Eerherstel, ten overstaan van dàt vulgus,
heb ik slechts éénmaal bijgewoond in Salamanca, de enige maal in mijn leven ook,
dat ik háár heb gezien. Het was een pas gebouwd Carmelieterklooster, waar het volk
haar opwachtte, en veel studenten er onder. Zojuist was het koninklijk besluit
afgekondigd, dat haar in bescherming nam tegen de machinaties van de Pauselijke
nuntius, dat haar in alle rechten stelde van ordestichtster, politieke kuiperijen ten
spijt. Men verdrong zich om de tentwagen, waarmee zij vertrekken zou. Zij naderde,
barrevoets, oud, geel van huid, en met woedende zwarte ogen, alsof ze de menigte
geselen kwam. Men viel op de knieën, - en daaronder wel tien studenten, die ik onder
de haar vijandige betogers opgemerkt had, aangehitst door onwillige Carmelieters,
tegenstanders van haar strenge hervormingsijver, nog geen

Simon Vestdijk, Het vijfde zegel

115
week daarvoor! - men smeekte om haar zegen. Maar het was te laat daarvoor, door
neer te knielen konden de verworpenen zich niet meer rechtvaardigen, en eerbied en
bewondering had ik slechts voor haar, en voor de koning ...’
Geen onwillige beweging van de ander was het, die hem plotseling deed zwijgen.
Des te meer moest de schilder de kiesheid treffen van het haastige inslikken van het
laatste woord. Nu, over koning Philips kon men wel praten met de Griek, die zich
nog nimmer zo vrij en gelukkig had gevoeld als tijdens dit vertrouwelijke gesprek
met de man, die hij verlangd had te schilderen, maar wiens geest hem meer boeide
dan een uiterlijk waarmee hij misschien niet eens raad zou weten ... Hij zei: ‘Er is
een ogenblik geweest, dat ook ik de koning bewonderde. Daarna, na de weigering,
ging ik hem zien als de duivel, niet de duivel der wreedheid, zoals zovelen menen,
maar de duivel der geborneerdheid, de enige duivel, zo heb ik wel gedacht, die bestaan
kan, want alleen de hel heeft grenzen, hemel en aarde zijn grenzenloos, en de
geborneerde mens is zowel dom als liefdeloos, en welke zonden zijn niet af te leiden
daaruit? Maar op andere momenten weer zag ik hem als een soort aap van het
koningschap, een doodsvogel, iemand die nog steeds het lijk van zijn gestorven vader
aanbidt!’
‘Hij is alleen maar een ongelukkig mens,’ zei Esquerrer, die Greco's voorbeeld
had gevolgd door op een lage kruk plaats te nemen, schuin tegenover de Espolio,
‘een hoog begaafde, die zijn krachten verspilt in een onmogelijke strijd ...’
‘Natuurlijk was het mijn fout hem verheven te denken boven de schatters en
beoordelaars van dàt daar,’ - met een zekere minachting, die niet uitsluitend die
schatters en beoordelaars gelden kon, wees hij op het schilderij, - ‘een fout, die ik
later spoedig genoeg heb ingezien, want was hij scherpzinnig in zijn critiek, dan
werd hem dat nog voorgezegd door Padre de Chaves.’
‘De Chaves beïnvloedt hem slechts in kleinigheden! De koning heeft met mij
samengewerkt bij het klassificeren der Griekse geschriften in de bibliotheek van het
Escorial, hij heeft met mij gesproken, met een inzicht, waartoe geen Dominicaan in
staat is!’
‘En Luis de Granada?’
‘Een van de weinige uitzonderingen. Zijn zwakke kanten hangen trouwens samen
met zijn orde-eigenschappen.’
‘ U doelt op het certificaat dat hij ondertekende betreffende de stigmata van die
Portugese wonderdoenster?’
‘Hij is zeer oud geworden de laatste tijd. Het verstand laat zich beetnemen ...’
‘Zeg dat niet aan Don Martin de Ayala! Die zou door het vuur gaan voor die
stigmata!’ - Esquerrer's verbaasd gezicht bemerkend, duidde

Simon Vestdijk, Het vijfde zegel

116
aant.

hij met een zo mogelijk nog minachtender gebaar op Ayala's conterfeitsel op de
Orgaz, het magere dwepersgezicht boven de geplooide halskraag, die door de mijter
van de bisschop van Hippo zacht gekitteld scheen te worden: ‘Díe daar.’
‘Er zijn stigmata die niet eens bestand zijn tegen water en zeep,’ zei Esquerrer met
een schamper lachje. ‘Teresa heeft haar hele leven lang gestreden tegen die hysterische
nonnen. Wie zijn handen niet bloedig gestoten heeft op het ruwste werk, heeft geen
recht op de wonden des Heren, placht zij te zeggen ...’
‘Ik hoop, dat Maria de la Visitación geen beletsel voor u is om met mijn vriend
Martin op één schilderij vereeuwigd te worden; maar als fervent vereerder van de
Onbevlekte Ontvangenis zal hij u wellicht beter bevallen dan als volgeling van de
genoemde beata,’ zei Greco, opstaand om het grote doek wat meer naar het licht te
draaien, terwijl de monnik door een aarzelend, langgerekt ‘o’ te kennen gaf, dat hij
zijn eigen mening had ook omtrent dit veelomstreden geloofspunt. Het was de Griek
op dit ogenblik volmaakt onbegrijpelijk, dat Esquerrer nog eens zou poseren samen
met personen uit die plechtige zwarte rij met de vuilwitte gapingen. Niet zonder
ironie wees hij Esquerrer nog op de schimmige, aan vroegere portretten ontleende
afbeeldingen van Philips en kardinaal de Quiroga, rechts in de hemel: kleine,
witgebaarde kijkers, eerbiedig op een rij gezeten, die door de Heilige Thomas, met
een winkelhaak in de hand, afgesloten werd; hij verklaarde andere bijzonderheden,
vertelde over Padre Eusebio de Villaroja, de nuchterste aller Augustijnen, met wie
Esquerrer op het doek in vroom gesprek zou worden weergegeven, wees op
Covarrubias en Luis de Castilla, onder een grimas niet vrij van ijdelheid op zijn
zoontje met de fakkel, ten slotte met merkbare zelfspot op zijn eigen portret tussen
al die ridders en geestelijken, dat zo neutraal en academisch mogelijk geschilderd
was, om niet uit de toon te vallen.
‘Wat de koning betreft,’ zei hij, ‘dien ik te erkennen, dat de verrassing, die hij mij
bereidde - bedoeld als een soort vergoeding waarschijnlijk -, ongemeen zinrijk was,
en veel meer dan hij ooit heeft kunnen vermoeden. Zelf toonde u mij dat kostbare
exemplaar van de Apocalyps, zonder te weten waarop hij mijn aandacht had gevestigd.
Het was de plaats over de Opening van het Vijfde Zegel, door middel waarvan hij
zijn afwijzend oordeel kracht bijzette! En stellig, mijn heiligen riepen niet om wraak
zo aangrijpend als op die Bijbelplaats beschreven staat: het aangrijpendste wat mij
ooit in woorden onder de ogen is gekomen; vroeger las ik er overheen. Maar men
heeft rekening te houden met zijn natuurlijke beperkingen. Ik geef toe, te veel Griek
te zijn om lichamelijke ellende zo werkelijkheidsgetrouw te kunnen reproduceren
als men hier te lande, trouwens ook in Italië sinds enige tijd, veelal verlangt:
radbraken, branden, en van de Heilige Erasmus de darmen zo bloedig mogelijk!
Gééste-

Simon Vestdijk, Het vijfde zegel

117
tijke martelaars had ik de koning willen afschilderen, maar, alweer geef ik het toe,
de geest op mijn schilderij putte zich uit in een wellevend voor en tegen, waarvan
de onzichtbare argumenten de zichtbare martelscène al te zeer overstemden.’
‘Martelingen op afbeeldingen bezitten voor mij ongeveer dezelfde waarde als
stigmata in werkelijkheid,’ zei Esquerrer, ‘dat wil zeggen evenveel waarde als de
ziel er aan verleent. Bij de lezing over het Griekse Bijbelboek, die ik in het Escorial
hield, - een van de vreselijkste beproevingen van mijn leven, - was de koning
aanwezig, en ik herinner mij dat hij bij het dispuut, dat de lezing besloot en waaraan
ik zelf geen deel nam, de gedachtenwisseling naar diezelfde plaats heenleidde die u
zojuist noemde. Povere uiteenrafeling! Men hield zich een kwartier lang bezig met
het probleem of hier met recht van heiligen gesproken kon worden, ja dan neen!
Luister goed, Messer Dominico: er is hier slechts sprake van de zíelen der martelaars,
gebonden aan het lichaam, aan het vergoten bloed, hetgeen duidelijk blijkt uit hun
plaats onder de altaren. Zij wachten daar op het Laatste Oordeel en de Opstanding
in het vlees. Hun géést daarentegen bevindt zich in de hemel, alwaar pas van heiligen
is te spreken. Buitendien, zeiden anderen weer, roepen heiligen niet om wraak!’
‘U gewaagt zonder veel geestdrift van die scholasten,’ zei Greco, geenszins
verwonderd de Franciscaanse afkeer van verfijnde dialectiek hier bevestigd te zien,
‘de onderscheiding lijkt mij dan ook rijkelijk spitsvondig, zij ontneemt op slag al het
reële aan die vreselijke kreet om vergelding ...’
‘Maar er is ook niets dat ik zozeer veracht als deze wezenloze splitsingen van
begrippen! Alles is te bewijzen, alles is te bestrijden ... Santa Maria, hoe haat ik dit
alles!’ - Hij leunde voorover, kneep zijn handen samen tussen zijn knieën, zodat de
knokkels wit verkleurden. In het verlangen om vertrouwelijkheid met
vertrouwelijkheid te beantwoorden, sprak Greco, eveneens voorovergeleund, op
gedempte toon:
‘In elk geval laat ik mij door deze redeneringen het plan niet ontroven voor een
nieuw schilderij, waarbij vergeleken dit alles’ - weer omvatte hij met datzelfde
geringschattende manuaal zowel de Espolio als de Orgaz, het schilderij der verticale
lijnen en dat der horizontale - ‘tot stof verkruimelt. Het. is een persoonlijke philosofie,
die hierbij meespreekt, en waarvan ik de gegevens over moet brengen op zichtbare
beelden. Dit is mijn taak, het betekent de vernieuwing van mijn kunst, ik stagneer
reeds te lang, en er zijn nu dingen die mij moed geven ... Gedeeltelijk hangt het samen
met gnostische bespiegelingen over het wezen van het kwaad, een overigens wel
zeer eigengereide opvatting over de Drieëenheid ...’
Beiden hieven het hoofd op. Op de. gang weerklonken voetstappen,

Simon Vestdijk, Het vijfde zegel

118
die aarzelend inhielden vlak voor de deur. De schilder bekroop het vreemde
schuldbesef, dat hij eigenlijk reeds een uur lang bezig had moeten zijn, minstens met
voorstudies maken. Zelfs toen hij de deur reeds wijd geopend had, bleef de knecht
Miguel, een stipt, doch onbeduidend man, veel later dan Diego in de Casa gekomen,
maar van die eerste dag af oude-getrouwe in de meest feodale zin, op eerbiedige
afstand van de drempel staan.
‘Heeft Preboste op de klok gezien, dat het uur voorbij is?’
‘Don Alonso Ercilla y Zuñiga wenst u te bezoeken, Messer Dominico, - maar hij
kan wachten,’ sprak de knecht afgemeten, blijkbaar ongevoelig voor de humor in de
woorden zijns meesters.
‘Ja, wat nu te doen?!’
Hoewel het hem niet ontging, dat het vooruitzicht in dit bezoek betrokken te worden
de monnik in verlegenheid bracht, - alle warmte, ieder meeleven was uit zijn gezicht
verdwenen, - waagde hij het toch te vragen of Esquerrer niet blijven wilde. Daarbij
zat voornamelijk bij hem voor, zich zo spoedig mogelijk te wennen aan een samenzijn
met de monnik in de tegenwoordigheid van derden. Maar daar Ercilla niet op de
Orgaz voorkwam, verviel strikt genomen dit argument, en toen Esquerrer zich
verontschuldigde, met een enkel woord over zijn kloosterdienst, besloot hij hem
uitgeleide te doen, en de dichter in een andere kamer te ontvangen. Hij gaf Miguel
instructies en volgde even later met de gast. En weer doorschreden zij de kleine
vertrekken, waar het zonlicht binnenviel, soms van buiten af onderschept door
uitgebouwde gedeelten. Een enkele vervallen hoefijzerboog gluurde door een getralied
venster, men ontdekte karteldaken, die vlak onder zich op krijtwitte muren schaduwen
wierpen, gelijkend op de getande rug van een voorwereldlijk monster. Door een
ander venster weer verkreeg men een overzicht van de hooggelegen tuinen:
hooggelegen ten opzichte van het tuingedeelte, waar hij de vorige avond zijn gasten
ontvangen had; eronder bevonden zich de gewelven grotendeels; een kleine fontein
spoot tussen bloemen en varens. Niet ongeneigd om van dit gecompliceerde huis
meer aan de gast te tonen, maar door diens eenzelvig zwijgen afgeschrikt, herinnerde
Greco zich plotseling weer het Escorial, zijn ronddolen door de gangen dáár, de Patio
de los Evangelistas met de fonteinen van Monegro, waar hij Esquerrer het eerst had
gezien.
‘Ik hoop, dat u spoedig weer zult komen, Fray Francisco, misschien morgen reeds,’
zei hij zo hartelijk mogelijk, - maar aan echte gulle hartelijkheid ontsnapte dit moment
toch al te zeer, - toen zij voor de trap stonden, die naar de patio leidde, ‘u zult u niet
als een standbeeld hoeven te gedragen ... Het verbaast me nog steeds, dat u mijn
wens zo spoedig nagekomen bent, dat u mijn vraag onthield, of was het wel een
behoorlijke vraag? - even voordat die ellendige dwerg ten tonele ver-

Simon Vestdijk, Het vijfde zegel

119
scheen, bedoel ik, met een geraas dat al mijn woorden overstemd moet hebben.’
Met knokig verdraaide hand tastte Esquerrer's rechterarm achterover naar de kap;
zijn gezicht, onder die schemerige belichting van beneden af, leek hol en grauw, als
saamgevoegd uit stukken asachtig mineraal, waardoor de edele snit des te verrassender
aandeed, - maar in zijn houding, zoals hij daar onbeholpen tegen de leuning
aangedrukt stond, school zoiets kinderlijk bedremmelds als Greco nog niet eerder
bij hem opgemerkt had. Nu rustte de bruine kap op het vreemd verbogen voorhoofd,
het baardje bewoog een lange tijd op en neer voor hij spreken ging:
‘Ja, u vroeg dat toch ...’
Heb ik iets miszegd? - dacht de schilder verwonderd, toen de ander hem de hand
drukte met neergeslagen ogen, en zich omdraaide, struikelend over de pij, zodat het
witte geknoopte koord in slangachtige lussen opsprong; en: ja, ik moet iets miszegd
hebben, de dwerg? het standbeeld? wat is het? - toen hij langzaam, stuurs, zich vlak
bij de leuning houdend, naar beneden liep, waar hij in de patio door Miguel werd
opgewacht.
Het bezoek van Ercilla, die zich in de kamer, waar de Uitdrijving van de Wisselaars
hing, met woudlopersmarsen langs de meubels onledig had gehouden, bleek de
inleiding te zijn tot iets geheel anders dan een gezellig nakeuvelen over de vorige
avond. Deze ochtend droeg de dichter een pofbroek, die bibberde als hij maar met
zijn voeten schuifelde; het kledingstuk bood plaats voor zijn manuscripten, zijn lasso
en al de Indiaanse kinderen aan zijn Jezuïetisch huwelijk ontsproten, maar het eerlijke,
eenvoudige kogelhoofd ver daarboven, waarin met enkele drukken van de duim het
sadistisch krijgersprofiel zo misleidend was geboetseerd, weerlegde die gedachte
volkomen. Tijdens het gesprek liep hij nog ettelijke malen om de tafel heen,
langarmig, dansend, energiek, een conquistadorsziel uitstralend zo nobel en
doorzichtig als glas: glas met één ferme barst erin (zijn Indiaanse vrouw), glas dat
hij in eenzaamheid zeemde met de plechtige maatval zijner heldenzangen!
‘Vanmiddag om drie uur dan,’ zei Greco.
‘Ik moet u van te voren over 's mans eigenaardigheden inlichten, Messer Dominico;
gisteravond was daar geen gelegenheid voor. Hij is rijk uit Mexico gekomen en beeldt
zich nu in, dat er in geheel Toledo geen geschikt huis voor hem te vinden is dat hij
als een paleis zou kunnen inrichten. Voorshands woont hij tegenover Antonio
Covarrubias, zo onverzorgd mogelijk: uit protest naar het schijnt.’
‘Er is natuurlijk geen sprake van, dat hij mijn huis of een gedeelte er-

Simon Vestdijk, Het vijfde zegel

120
aant.

van zou kunnen krijgen! Dat is eens voor al afgesproken met de Villena!’
‘Och, u leidt hem maar rond, u laat hem uw doeken zien! De man is nors en
bevelend, maar niet zo honds als die zilverpotentaten gewoonlijk zijn, hij leidt dan
ook geen aangenaam leven, ongetrouwd, - zodat geen liefelijke weke vrouwenarmen
hem in de kille nacht bij 't dovend kampvuur warmen,’ - Ercilla zeemde over de barst
met hemelwaarts gerichte ogen, - ‘en hier in Spanje zonder enige relaties.’
‘Komt hij soms uit Aragon, oorspronkelijk?’
‘Foei, meester, niet dadelijk het ergste denken! Neen, uit Valladolid. Men zegt,
dat hij vroeger bij de koning - ja, ik vergat het, mijn gelukwensen!’ - over de tafel
drukten zij elkaar de hand, - ‘dat hij bij de koning zeer in de gunst stond, maar er is
toen iets gebeurd, - lang voor uw tijd, - en ik was in Amerika, ik schreef aan mijn
Araucaniërs ...’
Don Alonso Ercilla y Zuñiga, dichter, conquistador en beambte bij de Toledaanse
rekenkamer, was zeer nadenkend geworden. Hij trok zijn bovenlip klaaglijk op, met
de kin vooruit en één wenkbrauw in de hoogte, hij knikte en krabde zich achter het
oor. Nooit eerder was het Greco opgevallen, dat zijn gedachten zo konden afdwalen;
ook sprak de man ongaarne over zijn koloniaal verleden, uit een soort soldateske
bescheidenheid zelfs nimmer over zijn eigen werk.
‘Die u beroemd zullen maken,’ zei hij voorkomend, maar de dichter was al weer
terug bij zijn onderwerp, dat hij nu scheen te willen behandelen onder voorzorgen
die allereerst daarin bestonden, dat hij met lange, sluipende passen, conspiradorachtig
verend in de knieën, naar de ramen toeging en achtereenvolgens door alle drie naar
buiten spiedde. (Het was kenmerkend voor zijn openluchtnatuur, dat hij de deur
oversloeg.) Even bleef hij nog luisteren naar het klokgelui, dat uit alle delen van de
stad tot hen doordrong, toen, vastberaden, dempte hij zijn stem tot een geheimzinnig
gefluister:
‘Het is alles te lang geleden dan dat Don Fernando nu nog iemand zou kunnen
compromitteren, begrijp dit goed. Maar het was een Inquisitiezaak, die een familielid
van hem betrof, en men zegt, dat de ongenade, waarin hij kort daarop aan het hof
viel, niet zozeer het gevolg was van de gewone ontering, de gehele familie betreffende,
vooral na een dèrgelijk vonnis, - het was een vrouw, zij werd in Valladolid verbrand,
- als van een onberaden oppositie tijdens de voltrekking ervan, tegen de koning, of
tegen het Heilig Officium zelf, wie weet. Dit blijft natuurlijk onder ons.’
‘Een vrouw?! Dat komt toch haast niet meer voor ...’
‘In '59 of '60 gebeurde het, bij de grote autos de fe; het waren Lutheranen, of
volgelingen van Valdés uit Napels, ik weet niet ... Neen, dàt komt gelukkig niet meer
voor!’
Het was een publiek geheim, dat Ercilla's huwelijk hem in ononder-

Simon Vestdijk, Het vijfde zegel

121
aant.

broken angst deed leven voor de Inquisitie, een vrij dwaze angst intussen, want
niemand sloeg veel acht op de geestelijke inventaris van zijn Indiaanse, die zo zelden
haar mond open deed. Daarin moedigde hij haar trouwens aan, evenals hij haar
geregeld het Onze Vader, de Apostolische Geloofsbelijdenis, de Tien geboden, de
Vijf geboden der Heilige Kerk, de Heilige Sacramenten en de plichten van haar staat
overhoorde, en haar iedere week zorgvuldig inprentte op de markt steeds de voorrang
te laten aan de bedienden der familiares, zodra het ging om het bemachtigen van een
sappige bout of de schoonste vruchten. Dat haar heidendom nog eens vanonder het
vroom vernis in ketterse vorm aan de dag zou treden, maakte zijn grootste levenszorg
uit, en als onder een soort hypnose was het, dat hij zich nu fluisterend bleef verdiepen
in het lot van die andere vrouw, geboren Christin, en toch verdoemd. Hij was aan de
tafel komen zitten; vlak boven de zorglijk op het blad gevouwen handen knikte het
zuiver ronde hoofd met lugubere bevrediging om iets dat hemzelf niet aangedaan
was, nog niet ...
‘Men vertelt,’ prevelde hij, ‘dat haar alle gelegenheid geboden werd zich nog te
bekeren. En u weet over welke bondgenoten men daarbij de beschikking heeft, de
tijd wel in de eerste plaats ... Ik ken de Cisneros te slecht, ik heb hem niet naar
bijzonderheden durven vragen, - maar zij weigerde. Men begrijpt niet, hoe zoiets
mogelijk is. In Chili heb ik Indianen zien verbranden, - nooit een Indiaanse vrouw,
- die, midden in het vuur, Messer Dominico, hun tong zover mogelijk uitstaken om,
al likkende als een hond, hun brandend aangezicht te koelen. - Die vrouw althans
was een heldin.’
Verstoord gluurde hij om zich heen, alsof hij reeds te veel gezegd had, en liep
toen, altijd met hetzelfde half radeloze, half onnozel vertederde alarm in zijn
knipperende ogen, opnieuw naar het raam, waar hij onverwachts gebaren begon te
maken en als om zichzelf moed in te spreken, met luide stem reciteerde:
‘Deliberata morte ferocior;
Saevis Liburnis scilicet invideus
Privata deduci superbo
Non humilis mulier triumpho.’

Daar Greco genoeg kreeg van dit gesprek, minder om de inhoud ervan dan om de
hinderlijke weerloosheid van dit grote krijgshaftige kind tegenover hersenschimmen,
vroeg hij naar de vorderingen van Ercilla's litterair werk en stond meteen op, een
blik op de klok werpend. Maar de dichter, die nu de heroïsche toon gevonden had,
klampte zich aan Horatius vast als een snedig collegiant op een wedstrijd in
welsprekendheid, en weer klonk het:

Simon Vestdijk, Het vijfde zegel

122
aant.

‘Singula de nobis anni praedantur euntes:
Eripuere iocos, venerem, convivia, ludum:
Tendunt extorquere poemata ...’

‘Convivia lijkt me overdreven,’ glimlachte de schilder, reeds bij de deur. ‘En
ondankbaar! Uw gastavonden inspireren mij reeds tot mijn schoonste gezangen!’
Horatius had hem zijn zelfvertrouwen hergeven! Hij was weer volmaakt de
langbenige, uit zijn kracht gegroeide avonturier, die nergens voor stond in zijn glazen
kooi van alexandrijnen. En opgewekt nam hij afscheid, met veel overtollige
armzwaaien, waarvan de uitbundigheid ontleend scheen te zijn aan een denkbeeldige
lassodans, maar nog lang na zijn vertrek moest Greco aan een voormalige, half
simpele knecht van Luis de Castilla denken, die zich steeds bekruisigde bij het horen
alleen al van de naam der Inquisitie, en die in heftige krampen neerstortte, met het
schuim op de mond, wanneer hij op straat familiares naderen zag ...
El Greco was een grillig slaper. Op het warmst van de dag wist men nooit waar hem
in diepe rust te zullen aantreffen, en daar hij dus overal kon zijn waar zich maar een
bed of rustbank bevond, nam men door het gehele huis heen voorzorgen in acht om
hem niet te storen, hetgeen hij trouwens ook beoogde met die afwisselende topografie
zijner siëstas. Het kleine vertrek, waar hij nu lag, kwam regelrecht uit op de houten
galerij, die op de eerste verdieping de patio omringde. Rolluiken, bevestigd boven
en achter het hek der galerij, hielden de hitte buiten. Een aangenaam gezoem van
insecten behoedde zijn slaap; rondom heerste de stilte van een veelzijdig uitgebouwd
huis in zijn strijd met het zonlicht, dat op de verst vooruitgeschoven vlakken wit
teruggekaatst werd, op de tweede linie zich verstrikte in kleuren van tegels en
mozaïek, en in het hart der vesting niet eens doordrong. Zelfs de geluiden schenen
te worden opgebruikt in dit ingenieus verweer van materie tegen licht en warmte. In
zijn droom evenwel bedreigde hem een geluid zó geweldig mokerend, dat hij zich
in het bloedrode landschap met de vleesachtige plooien, waar hij zich reeds enige
tijd verdwaald gevoelde, ternauwernood te bergen wist! Het geluid was er nog niet,
maar het zou komen. Zijn handen waren star omringd door úitstekende penselen,
gelijkend op de ijzeren stekelingen rond de toren van de kathedraal; hij liet ze vallen,
wat veel moeite kostte, daar zij zich voortzetten in iets als Sint Elmusvuur, dat
magnetisch aan zijn vingers kleefde; hij liep een eind verder, tot hij vlak voor een
raam kwam te staan, dat uitzag op een straat in Rome. Het rood was nu achter hem;
hij wist niet of dit het sterk vermenigvuldigde purper was van de kardinaal, in wiens
paleis hij woonde, of dat het behoorde tot de inwendige stoffage van het paleis zelf.
Naast

Simon Vestdijk, Het vijfde zegel

123
aant.

hem stond een jonge man in stemmig zwart over de straat uit te staren met de hand
boven de ogen. ‘Ze zullen dadelijk wel komen,’ zei de jonge man, ‘Zwitsers. U heeft
nog veel te zien, te leren, als ik het zeggen mag, in het Palazzo Farnese. Het is te
warm geworden. Of zijn het Aragonezen?’ - ‘Ja, laat het liever Aragonezen zijn’,
zei de schilder smekend, waarop de jonge man achteruittrad, zich omhulde met al
het rood in de kamer (de schilder ried dit meer dan hij het zag) en beide armen krachtig
en zo ver mogelijk omhoogwierp in dit, nu evenals het rode landschap sterk
vleesachtige geplooide gewaad. De schilder vroeg hem het gewaad af te leggen. ‘Ik
zou naakt zijn,’ riep de jonge man, ‘u zou wraak op me nemen: als heiligen wraak
kunnen nemen, hoezeer mensen dan niet!’ - ‘Ik zal geen wraak nemen, als u toegeeft,
dat het Aragonezen zijn, die daar komen aanmarcheren.’ - ‘Foei, u denkt het ergste,’
riep de ander met de stem van Ercilla, terwijl hij zich steeds verder in de kamer
terugtrok, zonder evenwel dat zegenend of vervloekend armgebaar op te geven,
‘gnostische speculaties, foei; u kunt geen vingers schilderen, Don Gregorio, evenmin
als u kunt echtscheiden, de Rota Romana wenst van u een miniatuur in de trant van
Julio Clovio, en u, u offert aan de goden en u wilt om wraak roepen!’ - ‘Maar ik houd
vol, dat het Aragonezen zijn,’ zei de dromer koppig, alsof daar zijn levensgeluk van
afhing, maar toen staakten zij dit gesprek, overstemd als het werd door aanrukkende
voetstappen als van een geheel leger, hol, rhythmisch stram: het geluid, zo wist hij
opeens (en hij wist het als uit vele vroegere dromen), waarvoor hij tot op dit moment
voortdurend had gevreesd! Hij wilde de vingers in de oren stoppen, maar weer
omringden, licht uitstralend, de penselen zijn handen en hij was machteloos. Neer
te knielen vermocht hij evenmin; hij had onthoofd willen worden, als dat geluid maar
ophield! Hoe dichterbij zij kwamen, hoe ondraaglijker het werd. Afgebeten
commando's klonken tussen de zware schreden, één lange kreet, en alles was stil.
El Greco ontwaakte, sprong van zijn rustbed, en snelde met een voorgevoel van
naderend onheil de galerij op, waar hij het eerste het beste rolluik met bevende vingers
optrok. Het rode droomvisioen, intieme afdruk van een door slapende oogleden
filterend schijnsel, was vergeten; maar nu moest hij de ogen opnieuw sluiten, voor
het helle zonlicht op de gehele linkerhelft der patio, inzonderheid op een der witte,
achtkantige pilaren onder de houten galerij aan de overkant. Inlegwerk in de vloer
glansde daar als edelgesteente; de blauwe en gele geëmailleerde tegels onder langs
de muur leken te golven van de hitte. Tussen de openstaande poort en de schuin
tegenover die sterk belichte hoek gelegen pilaar, die vlak onder zijn voeten de galerij
torste, had zich een tiental mannen opgesteld, onbeweeglijk rechtop, in donkere
versleten kleren. Zij stonden niet paarsgewijs, maar volgens een bepaald schema,
hier twee, daar

Simon Vestdijk, Het vijfde zegel

124
drie, op veel grotere afstand van elkaar dan bij dubbelposten, en eindelijk één helemaal
alleen en vooraan, die zijn bleek, zwartgebaard gezicht omhooggericht hield en die
Greco pas gewaar werd toen hij zich over de balustrade heenboog, waarbij zijn gezicht
zich verhelderde tot een verraste glimlach. Het was Martin de Ayala, zijn rechterarm
in de witte doek, de linkerhand steunend op een buitengewoon lange Toledaanse
kling, die, lichtgebogen, met vlijmende punt op de grond rustte als om een der kleurige
mozaïekblokjes er uit te wippen. Naast hem lag een grote Deense dog, mager, met
pessimistische groeven boven de half geloken ogen. Rechts in de schaduw, waar zich
de keukens bevonden, gluurden uit een laag venster twee jonge vrouwen van het
keukenpersoneel, Rosita en Barbara genaamd, maar geen onder het gevolg wendde
zijn hoofd in die richting. De leden van Ayala's lijfwacht, naar hijzelf beweerde
zonder uitzondering afstammend van de Comuneros, de Toledaanse rebellen onder
keizer Karel, hadden schijnbaar afstand gedaan van alle stoffelijke geneugten des
levens. Zij leefden nog slechts voor de droom van hun meester, die hen slechter
behandelde dan zijn hond en op wie zij zich daarom wreekten, - in de grootst denkbare
loyaliteit! - door elkáár met messen te lijf te gaan, vooral in voor- en najaar. Toen
Greco de edelman leerde kennen, waren er dertien geweest, drie ervan, zei men,
waren achtereenvolgens vermoord in de ruïne, bekend staande als het Alcazar van
Pedro de Wrede, onnaspeurlijk voor de overheid en zeker zonder toedoen van Ayala
zelf. Ook verheugde de edelman zich in het bezit van een aan lager wal geraakte
huiskapelaan, die dit keer thuisgebleven was.
‘Ik wens u geluk met de verjaardag van de koning, Don Martin!’ riep Greco, die
zijn vriend nooit anders aansprak in het bijzijn van deze bedienden, ‘ik sliep, en
meende, dat de tercios van ons leger de patio kwamen bezetten!’
De ridder wierp een sombere blik naar boven en aanvaardde de gelukwens met
een beschermend knikje (zijn tegenstander was wijlen keizer Karel; diens
nakomelingen bestonden nauwelijks voor hem); de kling boog alsof zij springen zou;
toen kwam er langzaam en afgemeten vanonder de hoed met de verfomfaaide veren:
‘Ik heb mij met uitgezochte spijzen gesterkt voor een eerste zitting. Wordt er
vandaag aan de Orgaz geschilderd?’
‘Onmogelijk!’ riep Greco luimig, ‘mijn handen staan niet naar de Orgaz. Morgen,
Uwe Edelheid!’
‘U had het beloofd, meester.’
Greco boog zich ver voorover. - ‘Het gaat niet, Martin. Er is nog tijd te over voor
je naar Portugal vertrekt. Wanneer gebeurt dat?’
‘Half Juni. - Mijn gezicht is vandaag anders bleker dan ooit, bovenaards glanzend;
dit is alweer een enorme teleurstelling voor mij, die ook

Simon Vestdijk, Het vijfde zegel

125
mijn knechts en deze stomme hond moeten voelen. Iñez heeft mijn handen
gemasseerd. Kan Iñez nu eindelijk meekomen, als ik poseer?’
‘Morgen, goed dan. Maar dan door de tuinpoort ... Of liever niet, Martin,’ fluisterde
hij naar beneden, ‘tenzij als man verkleed: Gerónima en de tante ...’
‘Alles wat je wil,’ zei Ayala met een treurig glimlachje, doch zijn zwarte ogen
begerig alle richtingen uitzendend langs vensters, rolluiken en openstaande deuren,
‘of beter: alles wat Gerónima wil. In ruil, en ook in ruil voor mijn onbeperkte bijstand
in jullie belastingaangelegenheid, waarvan, naar ik vanmorgen vernam, de behandeling
al weer een half jaar, of langer, is uitgesteld, vraag ik niet anders dan dat je me
portretteert met het groene Alcántara-lint om. Je bezwaren leken me steeds gezocht.’
‘Maar onmogelijk, beste Martin! Ik zou het schilderij bederven, het kerkbestuur
van de Santo Tomé zou het weigeren! Maar kom binnen, dan kan ik je alles nog eens
uitleggen, onder vier ogen.’ - Greco had Ayala's wensen aangaande houding en kledij
op de Orgaz reeds te vaak ingewilligd om op dit punt niet onverbiddelijk te mogen
blijven. Inderdaad golden er alleen schilderkunstige bezwaren tegen het groene lint
der Alcántara-orde, maar het lastige model wilde daar met alle geweld een
geringschattende behandeling in zien van zijn persoon en daarmee van de vele
belangen, religieuze, staatkundige en communale, die hij voorstond.
‘Ik ga de Casa del Greco alleen nog binnen om uitgeschilderd te worden,
Dominico!’ - Heel dicht was de regidor onder de galerij komen staan, zodat het de
schijn had alsof zich hier een fluisterende woordenwisseling afspeelde tussen een
gevangene en de commandant van de vestingwacht. - ‘Ik heb gisteravond enkele
dingen geopenbaard, die onder het zegel ener volstrekte en ongelooflijke
geheimhouding de beste kansen maken mij en mijn domestieken niet in het verderf
te storten. Zo ik me alles woord voor woord herinnerde, zou ik geruster zijn ... Wat
was er bij, Dominico, ik bedoel: welk punt is je het meest opgevallen?’
Reeds had de schilder Ayala met zorgeloze gebaren van zijn discretie verzekerd,
toen zijn aandacht getrokken werd door een beweging bij de poort, die zich over de
streng symmetrisch gerangschikte lijfwacht voortplantte. Het kon een der bedienden
zijn, die thuiskwam, Diego bijvoorbeeld, tegen het gegeven bevel in; daar hij zich
in dat geval weer boos te maken had, hield hij de ogen zo lang mogelijk neergeslagen,
uitstel beogend van het onaangename.
‘Ik heb iets gezegd over de republiek Toledo ongetwijfeld?’ zei Ayala, zonder om
te kijken naar de oorzaak der verstoorde slagorde: een kleine man in zwart costuum
die haastig en beslist de patio op kwam lopen.

Simon Vestdijk, Het vijfde zegel

126
‘Republiek?’ antwoordde zijn vriend, die zich op dit ogenblik alleen iets herinnerde
over Aristoteles en die dus wellicht in de richting van Plato gezocht zou hebben,
indien de indringer hem niet had afgeleid. Alle discipline vergetend, onderhielden
ook Ayala's bedienden zich gesticulerend over deze reeds vrij bejaarde maar nog
zeer kordate stapper, die zich daar tussen hun opstelling door bewoog, blootshoofds,
doch zonder het zonlicht te vermijden, dat hem brandde op zijn langwerpige schedel,
overdekt door grijs kortgeknipt haar. Hij droeg een borstelig snorretje, geen baard,
hij was ongewapend. Juist vroeg de schilder zich af, of dit Don Fernando Alvarez
de Cisneros kon zijn, wiens bezoek hem wachtte op dit uur, toen er een opvallende
verandering plaats greep in Ayala's gedrag. Hij bracht zijn hand naar zijn pluimhoed,
waarbij het rapier kletterend op de stenen viel, - wilde hij groeten, zijn gezicht
verbergen? - hij keek enige seconden met trekkende mondhoeken in de richting van
de bezoeker, draaide zich toen om, liep weer terug om de kling op te rapen en zijn
slaperige hond wakker te stoten, richtte zich op voor een vlugge groet, en verdween
van de patio met al zijn knechts, die hij als een haan zijn kippen voor zich uitjoeg.
Greco galmde nog: ‘Don Martin, Don Martin! Laat ik u toch in kennis met elkaar
brengen, caballeros!’ - maar hun besluit om de Casa te verlaten scheen onherroepelijk.
Het laatste wat hij van hen zag was de Deense dog, snuivend in de richting van de
keukens, waar Rosita en Barbara zich nieuwsgierig uit het venster bogen. - Hij haastte
zich naar beneden om de man zonder hoed te ontvangen.
Neen, Don Martin de Ayala kende hij niet: dit was het eerste wat de schilder te horen
kreeg, nadat zij hun plichtplegingen hadden gewisseld in de ruime, koele ontvangzaal.
Gewend als hij was aan Ayala's nukken, verwonderde het hem nauwelijks. Een
houding te vinden tegenover de bezoeker, van wiens nors en autoritair optreden
Ercilla niets te veel gezegd had, was op dit ogenblik trouwens een belangrijker
probleem. Greco verdroeg het slecht in die stroeve ogen te kijken, waarvan het wit
een lichtbruine bijtint aangenomen had; maar de vele geslepen spiegels, - er waren
er zeker acht, - die hier tussen de schilderijen hingen, stelden hem schadeloos: een
andere Don Fernando verscheen daar van opzij, een verfijnde, kale galeiboef, verweerd
en uitgebrand, met een vlak tegen het gezicht aan gedrukte arendsneus, waardoor
men, naast hem staande, het gezicht reeds in één kwart meende te zien; en nòg een
Don Fernando: een sierlijk klein oud heer in donker fluweel op de rug bekeken, een
zakelijk en gedecideerd ambassadeur met een grote militaire loopbaan achter zich,
een die van weinig woorden hield, des te meer van bondige afspraken. De Griek liet
hem daarom zo kort mogelijk in het onzekere aangaande zijn ongeneeslijke
verkleefdheid aan zijn huis,

Simon Vestdijk, Het vijfde zegel

127
aan eenzaamheid en een ongestoord leven. Voor de vorm moest hij hem wel naar de
markies de Villena verwijzen, de erudiete en al evenzeer op eenzaamheid gestelde
huisheer, maar hij verzuimde niet op deze laatste hebbelijkheid meer de nadruk te
leggen dan op de eruditie. De zaak scheen hiermee afgedaan. Toen de gast zich
weinig teleurgesteld toonde en genoegen nam met de aangeboden bezichtiging van
de Casa, maakte de schilder, blij dat de ander niet aandrong, nog een verzuim goed,
waarbij hij zich pas achteraf, Don Fernando's reactie bespeurend, rekenschap gaf
van wat de dichter hem had verteld. Het wellevend gebruik volgend namelijk, wenste
hij de bezoeker geluk met de verjaardag van de koning; daarbij viel zijn oog toevallig
op de eerste der twee gespiegelde Don Fernando's, de gecultiveerde galeiboef, wiens
neus zich vluchtig plooide, op deze wijze eerst openbarend, dat hier inderdaad van
een neus sprake was en niet van een benig verlengstuk van het voorhoofd. Dit alles
geschiedde zeer snel en schemerig in die spiegel. Wat Don Fernando mompelend te
kennen gaf ontging hem grotendeels, maar later op de dag, toen hij nog over de man
napeinsde, - waarbij ook weer de Aragonese aanvoerder met de stukgeschoten neus
in zijn herinnering trad, misschien het meest nog door diens betrekkingen tot iemand,
van wie men, van opzij althans, de neus uitermate moeilijk zou kunnen stukschieten,
- toen scheen het hem toe alsof er iets gezegd was over ‘onderkoningen’ en ‘lange
jaren’. Mogelijk betekende dit, dat de spreker de werkelijke koning ontwend was,
of te oud was geworden voor het inprenten van nieuwe verjaardagen. Niet minder
dubbelzinnige uitspraken stonden de Griek nog te wachten. Op de ontvangzaal volgde
een reeks vertrekken, waar in de buurt van een met bloemen versierd huisaltaar
heiligenbeelden tegen de muur stonden, sommige met brandende kaarsen er voor.
De huiselijke eredienst van Gerónima en Eufrosina concentreerde zich hier. Fernando
de Cisneros mocht kunstwerken van veel grotere waarde schouderophalend
voorbijgelopen zijn, thans toonde hij zich geslagen door hevige bewondering. Voor
een Hiëronymusbeeld - Gerónima's naamheilige - sloeg hij de handen in elkaar,
bekeek de rijkelijk vergulde figuur met boek en veer van alle kanten, en begon, met
een gezicht dat geen seconde zijn bittere ernst verloor, in de kaarsvlam te blazen,
verklarend dat het goud op de gebaarde heilige dan ‘mooier flikkerde’. Schoon vrij
van alle bigotterie, voelde Greco zich hierdoor gehinderd, maar op geen grijns, geen
honende trek was de bezoeker te betrappen, die al weer verder ging na iets dat op
een bars ootmoedig knikje geleek tegen de andere heiligen. Wel kende de schilder
de uitspraak van de mysticus Juan de la Cruz, dat kerken en beelden slechts
hulpmiddelen waren voor de oningewijden, maar dit te onderschrijven was nog iets
anders dan van een ondoorgrondelijke spot getuige te zijn bij iemand die
drie-en-twintig jaar geleden een ketterse bloedverwante had moeten

Simon Vestdijk, Het vijfde zegel

128
aant.

afstaan aan het vuur! Daarom, drie of vier kamers verder, besloot hij de rest van
de Casa met onzichtbaarheid te slaan en Fernando de Cisneros langs de kortste weg
naar de patio terug te leiden.
‘Zijn hier onderaardse gewelven, Señor?’ vroeg de bezoeker opeens, toen ze
besluiteloos voor de trap stonden.
Greco voelde zijn plan reeds verijdeld door dit beroep op het alleronzichtbaarste
gedeelte der Casa! Daar hij tot het laatst toe hoffelijk wilde blijven, zei hij:
‘Onderaards is het woord niet ... Dat wil zeggen: aan één kant zijn ze onderaards,
aan de andere kant komen ze boven de grond uit: het huis is tegen de heuvel
opgebouwd door die oude Moren. Overigens in zulk een groten getale, dat men de
hel erin zou kunnen huisvesten, - en even ondoorzocht als de hel ook, althans door
mij, want ik ben nog niet verder geweest dan de limbus patrium.’ - Deze toespeling
op de traditionele indeling der hel moest dienen om de ander te prikkelen tot een
duidelijk blasphemische uitlating; maar zelfs een kwinkslag over de ‘limbus infantum’,
die hij er op volgen liet, onder verwijzing naar Jorge's en Pablo's Morenoorlogen in
de gewelven, vermocht Don Fernando niet uit zijn tent te lokken. Er kwam niet anders
dan:
‘Dan stelt u minder belang in oud-Moorse bouwkunst dan ik ...’
Nu kon Greco niet anders doen dan hem aanbieden ook nog de gewelven te gaan
bekijken. Terwijl zij zich op weg begaven naar waar ongeveer halverwege het atelier
een steile wenteltrap van rode baksteen vlak achter een deur naar beneden voerde,
meende hij de gast het best bezig te kunnen houden met verhalen over de geschiedenis
van het oude huis der Villena's. Verstrooid luisterde Don Fernando toe, hoe de
verteller over grote tijdvakken opklom tot de Joodse gunsteling van koning Pedro
de Wrede, Samuel ben Meir Halevi, die het huis bouwde, de geheime kelders
volstapelde, later in ongenade viel en, wellicht in verband met die onvindbare schatten,
met zijn gehele familie in Sevilla gemarteld werd, waar hij ook stierf. Al weer zonder
enig sarcasme luidde de Cisneros’ commentaar:
‘De geschiedenis leert dus, dat er koningen waren die hun gunstelingen lieten
martelen. Maar dit was de woeste veertiende eeuw, niet waar?’
‘En een wreed vorst.’
‘Wreed - of rechtvaardig, wie merkt het verschil?’
Inderdaad werd Pedro de Wrede door sommige enthousiasten, die gaarne het
verleden aan het heden ten voorbeeld stelden, de Rechtvaardige genoemd, maar Don
Fernando gebruikte voor ‘rechtvaardig’ het sterk afwijkende woord ‘prudente’,
waarmee men Philips de Tweede wel placht te eren ... De gewelven werden hierna
in een snel tempo bezichtigd; het was de schilder, die met een smeulende flambouw
ratten

Simon Vestdijk, Het vijfde zegel

129
aant.

verschrikte tussen hopen afval en vage Mudéjarresten, - nissen en arcaden, een
enkele mozaïekband met de gewone wijnrankmotieven, - er vooral om te doen de
bezoeker zo spoedig mogelijk weer kwijt te raken; niets verveelde hem zozeer als
die gewichtige gesprekken over Antonio Perez (met wie de ‘gemartelde gunsteling’
wel bedoeld zou zijn), en zelfs de Aragonese soldaat, die hij de Cisneros' huis had
zien verlaten, boezemde hem niet genoeg belangstelling in om hem zijn lichte
onbehaaglijkheid te doen vergeten. Door dit verlangen beheerst, sloeg hij hele stukken
van de eerste en tweede verdieping over, - de Villena had hem altijd verteld, dat er
twee verdiepingen waren, - zijn toorts listig de andere kant uitstekend of de Cisneros
er mee verblindend, die, ofschoon niet overmatig verrukt over het plutonische
bouwwerk, er ten slotte op aandrong, dat zij nog door een laag poortje zouden kruipen
met ijzeren stangen tot op halverhoogte, die het onderste gedeelte vrij lieten. En nu
bleek het, dat de Villena zijn bezit sterk had onderschat, want nadat zij een smalle,
met gruis bedekte trap waren afgedaald, openbaarde zich een derde laag, hoger en
dieper, naar alle waarschijnlijkheid nu toch wel onderaards naar beide kanten en,
verrassing, veel beter geconserveerd dan de rest. De flambouw toonde weinig
architectonische versiering, maar, beter acht gevend, ontdekte men een paar
overblijfselen van Moorse hoefijzerbogen, afwisselend rood en wit gestreept, en in
de oostelijke muur een nis, met enkele afgebroken zuilen ervoor, hetgeen het
vermoeden wettigde dat men hier met een vroegere moskee te doen had. De ruimte
was niet vochtig. In het andere gedeelte kreeg alles een bouwvalliger aanzien;
zuilfragmenten en steenbrokken, wanordelijk op elkaar gestapeld, dik onder het stof,
onttrokken twee of drie muurspleten aan het oog, precies aan het versmallende
westelijke uiteinde der zaal. Deze onregelmatig gevormde scheuren werden afgesloten
door spinnewebben, die onder het schijnsel der flambouw geel en bijna zo dik als
satijn geleken. Afgezien van dit vervallen hoekje zag de vloer er merkwaardig
zindelijk uit, alsof een krachtige oostenwind alle stof naar die verzamelplaats geblazen
had. Niet zonder spot bood Greco Don Fernando aan ook nog de spleten te gaan
onderzoeken, maar de gast scheen nu bevredigd, hij stond nog even naar zijn eigen
schommelende schaduw te kijken, alsof hij dat afgesplitste deel van zichzelf tot rust
maande, en gaf toen het sein tot de terugtocht, waarbij niet gesproken werd dan toen
zij de trap hadden bestegen en Greco de deur weer achter zich sloot.
‘Een schone speelplaats voor uw kinderen,’ zei Don Fernando voorkomender dan
eerst, en toen de ander zweeg: ‘Men zou verwachten, dat u de deur met een sleutel
afsloot, maar ik zie geen sleutel. Ik herken de zorgzame vader: de kinderen kunnen
hier spelen zonder bloot te staan aan de vergissing van een bediende.’
‘Er is geen sleutel,’ zei Greco, die haast had om de patio te bereiken.

Simon Vestdijk, Het vijfde zegel

130
Vriendelijk keek de Cisneros hem aan, hetgeen zich manifesteerde door spitse
lachrimpeltjes naast de ogen; in zijn geheel bleef het gezicht onbewogen, oud,
drooggeschroeid. Hij zei: ‘Geen sleutel van de hel, Señor? Dat is onvoorzichtig. Voor
de hemel zou Petrus dat niet riskeren.’
‘Hemel en hel zijn soms moeilijk te onderscheiden, Señor, de Heilige Petrus niet
te na gesproken. Het is u ongetwijfeld bekend, dat de ketterse Albigenzen, in Léon,
in de dertiende eeuw, veronderstelden, dat de hel hoog in de lucht was, in de
vuursfeer.’
‘Ketterse Albigenzen? Ik weet niets van ketterse Albigenzen!’
‘Ik ook niet zoveel,’ zei Greco droog.
Maar dit duel met woorden, door hem begonnen om nog iets meer te weten te
komen over de Cisneros' godsdienstige overtuiging, moest nu worden afgebroken.
Met de huisheer was ook het huis ontwaakt. Bedienden stonden beneden aan de trap
te praten; op de patio speelden de jongens. De Cisneros keurde hun geen blik waardig,
toen hij gedecideerd naar de poort stapte. Het afscheid was zeer koel geweest.
De verjaardag van de koning verliep verder ongestoord. Huiselijke scènes in de Casa
misten doorgaans iedere nasleep; het was een oppervlakkig rumoer, dat de schilder
op het moment zelf tragisch genoeg opvatten kon, doch dat zijn innerlijk levensgevoel
niet raakte, mits hij zich aan de vooravond wist van groot werk, of midden er in. Dan
kon men hem prikkelen, tergen, men kon hem niet uit zijn baan stoten. De vraag van
Gerónima, even voor het eten, of de monnik Esquerrer, met wie hij zich zolang op
het atelier had afgezonderd, model zou staan voor een nieuwe Heilige Franciscus,
vermocht dit al evenmin als de gebeden voor de koning, en het verslag van de missen
voor de koning, en de muziek aan tafel met hinderlijk veel volksliederen ter ere van
de koning, met in de deuropening om beurten het zwarte gummende kapsel van
Rosita en het bruine, piekerige van Barbara, - of, ten slotte, het mysterieuze briefje,
dat Diego hem gaf, 's avonds, in het achthoekige atelier. Even nadat de knecht
thuisgekomen was, had Greco hem bij zich ontboden voor zakelijke afrekeningen.
Al het uittartende was uit Diego's houding verdwenen, uit eigen beweging maakte
hij zijn verontschuldigingen, zelfs beweerde hij die aan Preboste aangeboden te
hebben, in het grote leerlingenatelier beneden. Aan deze scheutigheid allerminst
gewend, bleef de schilder nog wat met de man praten, wiens ongehoorde
opvliegendheid haast een band tussen hen beiden vormde als tussen temmer en
onhandelbaar beest. Hij vernam, dat de ziekte van Diego's vader de oorzaak was
geweest van diens slecht gedrag; deze dag ging het veel beter met de oude man, zodat
een herhaling niet voor zou komen; ten slotte reikte de knecht een dichtgevouwen
briefje over, zonder couvert,

Simon Vestdijk, Het vijfde zegel

131
aant.

dat hij vlak bij de poort onder een steen gevonden had, en trok zich terug. Het
briefje luidde:
‘Aan de grote humanistische schriftgeleerde Dominico Theotocópuli. De keuze tussen
de Heilige Johannes de Evangelist en Desiderius Erasmus kan in zake Johannes 16:
15 moeilijk zijn, doch ook in het rechtgelovig Toledo sinds het jaar 589? Dat zij
verre! De verdoeming der Arianen is reeds meer dan duizend jaar de fide, dat is
langer geleden dan Theotocópuli het Heilige Doopsel ontving?
Door de burleske toon meer dan door de anonimiteit werd de zorgeloze minachting,
waarmee hij dit epistel wegwierp, nog versterkt. Een zouteloze grap ongetwijfeld,
wellicht van een der gasten van de vorige avond, Blas del Prado bijvoorbeeld, of
anders van Sénsino, hoewel het handschrift niet op het zijne geleek. Hij gaf zich niet
eens de moeite in zijn Griekse bijbel de opgegeven plaats na te slaan, - even dacht
hij weer aan het Escorial, het briefje van Philips, óók met een bijbelcitaat! - trouwens,
de toespeling op het concilie van Toledo in 589, waar de Augustijnse leer omtrent
de goddelijkheid van Christus en de gelijkwaardigheid van Vader en Zoon kerkelijk
was vastgelegd, en daarmee, voor de zoveelste maal, de heterodoxie van het
Arianisme, waarmee men eeuwen later Erasmus opnieuw te lijf zou gaan, bewees
maar al te duidelijk, dat iemand zich weer eens het Espolio-proces herinnerd had;
toen de moeilijkheden met dat schilderij, waarop Christus zo ‘Ariaans’ was afgebeeld,
actueel waren, ging er soms geen dag voorbij dat het schildersgilde hem niet met
zulke grappen bestookte. De schrijver bewees in elk geval op de hoogte te zijn van
de kerkgeschiedenis. Merkwaardig was het, dat het briefje hem niet aan het gesprek
met Esquerrer herinnerde, gevoerd in deze zelfde ruimte, die nu rood stond van de
ondergaande zon. Geen woord had hij uit dat gesprek kunnen herhalen, zo verzadigd
was hij door een onmiddellijk persoonlijke indruk, die met het besprokene zo weinig
te maken had. Maar misschien lag daarin zijn kans! Zich voortaan alleen nog door
het onverwoordbare raadsel in zijn omgang met de monnik te laten doordringen, het
kon zijn werk slechts ten goede komen. Ieder weloverdacht woord was een beeld
minder, een verfstreek minder! Voor alle Renaissance-kunstenaars, wist hij, was de
philosofie de grote verzoeking geweest, en hij was voldoende psychologisch onderlegd
- zijn jeugdscholing bij de Jezuïeten, op Creta, sprak hier in beslissende mate mee om in te zien, dat de zielsvermogens gescheiden tot ontwikkeling dienden te worden
gebracht, dat het aanschouwde gedood werd door de gedachte, en dat de daad van
het schilderen slechts door het innerlijk aanschouwde begunstigd werd, zolang dit
niet in overzichtelijke schema's was vastgelegd. Tegen dit alles had hij te vaak
gezondigd ...

Simon Vestdijk, Het vijfde zegel

132
aant.

Daar stond de Begrafenis van graaf Orgaz, waaraan hij reeds een dag lang had moeten
werken! Het was niet gebeurd. Uitsluitend om zijn geringschattende commentaren
kracht bij te zetten had hij de blik erheen gewend, en dat was stellig niet alleen toe
te schrijven aan Esquerrer's grotere belangstelling voor de Espolio. Veeleer lag de
oorzaak ervan in de Orgaz zelf besloten: die wrijfpaal van te veel gedachten, plannen,
concepten, en van de verwachting van anderen. Geheel Toledo bemoeide zich met
de Orgaz! En nu werd dit ontgoocheld-en-ontgroeid-zijn nog versterkt door dat andere
schilderij - reeks van schilderijen! - dat hij reeds weken lang ongevormd in zich
omdroeg, terugschrikkend voor iedere greep, die een blauw en geel schemerende
ontzetting zou overstelpen met een kreet om wraak, rood als dit avondlicht! Een
aanklacht tegen God schilderen, hoe dan ook theologisch verantwoord, de mensheid
haar eigen jammerlijke naaktheid voorhouden, die onverzoend na de dood nog spookte
onder de graven: het zou zeker moeten gaan zonder die streng Byzantijnse afpassing,
de na te rekenen attributen en versteende requisieten op de Orgaz, zonder de hachelijke
complicaties zelfs van de Mauritius! Het zou een kreet zijn, een beweging, iets in
rust dat bewoog, - Esquerrer's gelaat zou hem een eindweegs kunnen begeleiden,
maar tot het eindpunt? - en dat bewoog niet als een mens die waardig of gemoedelijk
uit zijn schilderijlijst stapt, maar als een demon die tienduizend zielen doorsnijdt, en
reeds vanuit de tegenovergestelde richting bliksemsnel uit de oneindigheid terug
komt gevaren, om zijn zelfde gebaar te herhalen, de twee armen omhoog, in rood
gewaad kortdurend spokend in het sublunaire, dat van de hel niet te onderscheiden
is en tot de hemel geen toegang bezit.
Toen hij het atelier verliet, met voor het eerst althans één détail voor ogen van dat
Vijfde-Zegel-schilderij: een rode, bovenmenselijk gerekte figuur, - evangelist of een
van de martelaars zelve, - die hij, nawerking wellicht van Esquerrer's toekomstige
plaats op de Orgaz, aan de linkerkant zag, bedacht hij, dat een schilderij van dat slag,
ontstond het ooit, in de nieuw ontdekte kelders verborgen zou moeten worden ter
bescherming voor onbescheiden blikken! Het verschil met Heilige Families, waarop,
hoe weinig natuurgetrouw ook, Eufrosina de las Cuevas voorkwam, zou al te groot
zijn ...

Simon Vestdijk, Het vijfde zegel

133

Zevende hoofdstuk
De heilige Jacobus major
Bij ploegen kwamen ze weer opdagen, de modellen voor de Begrafenis van graaf
Orgaz: zwart uitgedoste groepjes van twee of drie, zelden meer, die zich in het grote
achthoekige atelier aan gezellige kout mochten overgeven en na afloop van de zitting
aan critiek op het zo pas geschilderde. Het was het ingewikkeldste probleem uit
Theotocópuli's loopbaan geweest wie er op zouden komen en wie niet; geld moest
afgewogen worden tegen verdienste, politieke invloed tegen eerwaardigheid. Sommige
burgers van Toledo, vooral de schilders, namen hem kwalijk, dat zij ontbraken,
anderen dat zij niet ver genoeg naar voren stonden, Ayala leed er onder, dat hij het
groene lint niet dragen mocht, terwijl de goedmoedige Luis de Castilla bromde, dat
men hem weggemoffeld had in de linkerhoek, waar hij, naar zijn zeggen, van het
wonder niets anders te zien kreeg dan de mijter van San Agustin en de oren van San
Esteban. Ten eeuwigen dage zou de jeugdige zoon van de hertog van Medinaceli,
erfgenaam van het grootste majoraat van Spanje, een humeurige trek op zijn
onberispelijk ovaal met de donker gloeiende ogen vertonen, alleen omdat hij op het
schilderij die ogen niet hemelwaarts had mogen richten, zoals die van de alcalde
Juan Lopez in zijn wit koorhemd. Wéér anderen oordeelden het ongepast, dat Greco
tussen de koppen van Ayala en Lucas de Allende zichzelf geportretteerd had, terwijl
men zich in het algemeen over de gelijkenis der portretten even weinig tevreden
betoonde als de tante Eufrosina over de hare.
Niet minder delicaat was, van het begin af aan, het vraagstuk van volgorde en
samenstelling der poserende groepen geweest. Dat sommige modellen niet met
anderen onder één dak wilden vertoeven, doorkruiste de opzet van het schilderij op
hinderlijke wijze, en vaak leek het alsof de (overigens steeds wisselende)
scheidingslijn tussen Granvelle- en Quiroga-partij een belangrijker richtsnoer voor
de Orgaz leverde dan de horizontaal tussen hemel en aarde! Vooral Ayala veroorzaakte
veel last door zijn onberekenbaar partijkiezen; het enige waarop bij hem staat was
te maken was zijn afkeer van de inquisiteur Pedro Moya de Contreras, die zijnerzijds
alleen ontvangen wenste te worden samen met Diego de Vargas, de in Toledo
woonachtige secretaris des konings, enkele stijve grandes, - zij stonden over het
gehele schilderij verspreid, met bleke, lege gezichten, die ingevolge hun trotse eisen
allemaal op elkaar leken, - en van de monniken hoogstens Lucas de Allende, de
Dominicaan. Maar dit alles was nog níets, vergeleken met wat die monniken zelven
aan storends teweegbrachten, zonder het te willen, met de beste wil bezield veeleer,
en in het bijzonder één onder hen, de Franciscaan, de

Simon Vestdijk, Het vijfde zegel

134
steen des aanstoots voor zovele belanghebbenden bij dit representatieve doek!
Een Franciscaan? Een vol uur kostte het Greco de anders zo verdraagzame Padre
de Allende ervan te overtuigen, dat het simpele bruine gewaad niet alleen aangewezen
was als contrast tot het zwarte van de Augustijn, maar ook als symmetrisch tegenwicht
tot de kleurige rechtergroep, wilde het schilderij niet ten onder gaan aan een overladen
veelheid van al te gelijksoortige gestalten. Geheel rechts was de opdrachtgever,
Andrés Nuñez, de pastoor van de kerk van Santo Tomé, in vol ornaat uitgebeeld,
lezend in een boek; deze groep, de strenge lezer en de in vervoering omhoogstarende
alcalde links van hem, was reeds voltooid; Nuñez, een kunstzinnig man, en Greco
zeer genegen, kwam dus weinig meer poseren, maar ook met hem had de schilder
een onderhoud, Francisco Esquerrer betreffend, wiens aanwezigheid op het schilderij
behalve overbodig ook krenkend was voor de Toledaanse kloosters volgens hem.
Esquerrer was een vreemdeling, hier slechts hospiterend, en, voegde de priester er
aan toe, hospiterend in het strengste Observantenklooster van geheel Toledo, waarvan
de gardiaan zelfs nauwe betrekkingen tot het Heilige Officium onderhield. Deze
omstandigheid kon hier niet zonder betekenis zijn; bovendien verwonderde het hem,
dat een nederig bedelmonnik in zijn proeftijd vóór de priesterwijding toegestaan
werd te verkeren in zulk een brillant gezelschap. Ook bij de schilder was deze
gedachte reeds opgekomen; toen hij de monnik om een verklaring vroeg, die deze
niet geven kon, trof hem weer diezelfde verwarring, dat schichtige wegwenden van
het hoofd, die hulpeloos versteende houding. Van Nuñez maakte hij zich ten slotte
af met een leugen. In een oude kroniek, zo verzekerde hij, stond geboekstaafd, dat
graaf Orgaz tot de lekenorde der Franciscaner Tertiariërs behoord had: zoals derhalve
de aanwezigheid van de Augustijn door de Heilige Augustinus werd bepaald, zo die
van de Franciscaan door de hoofdpersoon van het schilderij!
Tussen deze onderhandelingen door schilderde hij. Maar hoe! Hij schilderde met
de dood in het hart, met niet meer dan een mechanische aandrift in de vingers, want
reeds bij de eerste zitting moest hij erkennen, dat hij zich vergist had. De groep van
Esquerrer en Eusebio de Villaroja, nu het eerst aan de beurt, bracht misschien meer
moeilijkheden met zich dan welk ander onderdeel ook, gekenmerkt als zij werd door
iets dat overal elders op de Orgaz ontbrak: door een gesprek. Alle andere koppen
kon men afzonderen en desnoods afzonderlijk schilderen, die van de Franciscaan en
de Augustijn vormden een eenheid, niet alleen compositorisch, maar vooral
emotioneel. Dat de modellen zich onder het poseren ongedwongen gedroegen, was
daartoe wel een eerste voorwaarde! Esquerrer's houding nu verijdelde dit in zulk een
mate, dat het zelfs de Villaroja opviel, die het toen nog erger maakte door hem
ratelend te

Simon Vestdijk, Het vijfde zegel

135
belagen met theologische problemen, kerkelijke aangelegenheden, personalia, waar
zelfs de schilder het hoofd bij stilstond, hoeveel te meer de schuwe Franciscaan!
Gedroeg deze zich reeds links en verlegen in het bijzijn van Luis de Castilla, van
Lucas de Allende, en Ayala, die hem trouwens uit de hoogte behandelde en ook voor
het overige totaal ongenietbaar was, omdat hij Iñez de Torres niet mee mocht brengen
om zijn handen te masseren, - tegenover de nog vrij jonge Augustijn met zijn parate
schoolse geleerdheid was hij een blok hout gelijk. Hij stond met de handen kouwelijk
over elkaar heen gevouwen, hij lachte en fronste, trachtte zich dingen te herinneren
uit zijn collegetijd, ging moeizaam op een scholastische redenering in, - maar het
gezicht van de Patio de los Evangelistas, van de dromen en visioenen in de kleine
gasteel van het Escorial, dat was dood, morsdood. Althans zo kwam het de Griek
voor. En het resultaat was er naar. In de week na Pinksteren voltooide hij hun groep,
voorlopig. Iedereen, die in de Orgaz belang stelde, proclameerde het tot een der
levendste en aangrijpendste détails van het schilderij, dit dispuut tussen twee
orde-geestelijken over het mirakel dat vlak voor hun ogen geschiedde. Maar de
geleerde Fray Eusebio de Villaroja herkende iedereen; men meende hem de hand te
kunnen drukken, de woorden uit zijn mond op te vangen, - wat de Franciscaan
daarentegen betrof moesten de niet van de aanvang af ingewijde bewonderaars stuk
voor stuk wegwijs gemaakt worden, zo weinig overeenkomst bestond er tussen die
elegisch peinzende San Francisco-figuur op het doek, welgeschapen standaardtype
van vroomheid en berusting, en de bleke zonderling, die sommigen van hen in het
atelier van El Greco hadden ontmoet ...
Het zou ongehoord geweest zijn Esquerrer hiervan een verwijt te maken. Maar
toen Greco zich van het betrekkelijk welslagen dier figuur, hoezeer ook verschillend
van wat hij zich had voorgesteld, eenmaal overtuigd had, durfde hij wel ronduit te
spreken; hij verborg zijn teleurstelling niet meer, en, tot zijn blijde verrassing, bleek
Esquerrer een inzicht in eigen tekortkomingen te bezitten dat al het pijnlijke aan de
uiteenzetting ontnam.
‘Spreekt men snel en dringend tot mij’, zei hij, op een avond die zij samen in het
atelier hadden doorgebracht, ‘dan duik ik als in een afgrond, om even later ergens
anders op te stijgen waar de spreker mij niet meer bereiken kan. Ik weet dan niets,
ik ben volkomen leeg. Maar zo was het altijd. Nauwelijks doet men een beroep op
mij, of ik denk en voel onsamenhangend. Ons eerste gesprek, hier in het atelier, was
een uitzondering, - en dan als ik mij door studie voorbereiden kan natuurlijk.’
Inderdaad was het de Griek reeds opgevallen, dat Esquerrer's wetenschappelijke
onderlegdheid een zeer eenzijdig karakter droeg. Alleen wat hem belang inboezemde
onthield hij, en zelfs dàt niet altijd: hoe ontsteld was de schilder niet geweest, toen
bleek, dat de ander zich hoegenaamd

Simon Vestdijk, Het vijfde zegel

136
niets herinnerde van wat hij in de Escorialzaal over de Openbaring had gezegd, en
zelfs geheel andere dingen naar voren bracht, die er soms lijnrecht mee in tegenspraak
waren! Dat hij Greco's uitnodiging zo goed onthouden had, werd daardoor des te
merkwaardiger.
‘Met uw gezicht is het dan wellicht hetzelfde. Hier, op de Orgaz, was u
ondergedoken. Maar men is tevreden, dat is de hoofdzaak.’
‘U bent niet tevreden ...’
‘Ik had iets anders verwacht! De plannen voor de vernieuwing van mijn
schilderkunst, waarover ik u reeds sprak, had ik tijdelijk uit mijn gedachten gebannen,
maar dìt daar, dit overschone conterfeitsel, dat niets, níets met u gemeen heeft, dringt
mij er weer naartoe ...’
Hij zag hoe Esquerrer glimlachte, droevig en hoekig. Hij schrok toen het tot hem
doordrong, dat hij, al was het dan langs een omweg, niet anders gezegd had dan dat
zijn gezicht lelijk was. Maar dat wàs het juist, hij wist het opeens: hij zòcht het lelijke
voor zijn schilderijen! Dit was de formule, die hem tot dusverre was ontsnapt, die
hij benaderd had in zijn Vijfde-Zegel-philosophie, in het nog al te onvoldragen plan
voor dat schilderij, omrankt, verstikt door onzekere bespiegelingen! Nog te ver stond
hij af van die om wraak roepende martelaars, - voorshands had hij slechts het lelijke
te schilderen waar hij het zag, alle dingen die niet op de Orgaz thuishoorden, die de
veeleisende modellen zouden begroeten met boze kreten! Een nieuw program
betekende dit: niet meer het schone, neen, het lelijke als levensexpressie en goddelijke
openbaring en niet het lelijke, vervat in helse caricaturen, zoals Hiëronymus Bosch
die eens schilderde (en dweepte koning Philips niet met deze noorderling? - reden
genoeg zich van hem te onderscheiden!), doch als zichtbaarheid, die zich aan ieder
levend mens opdrong, en van waaruit dan later, ongetwijfeld, gesterkt door realiteit,
de verbeelding haar vlucht kon nemen naar wat hem voorzweefde sinds het briefje
van de koning zijn leven had veranderd!
Bijna onstuimig strekte hij de hand uit: ‘Ik moest uw voorbeeld volgen, Fray
Francisco, en niet meer in samenhang spreken over mijn kunst! Alleen dit nog: uw
uiterlijk, begrijp mij goed, begrijp de woorden niet verkeerd, is voor mij méér dan
dit savant geconstrueerde schilderij ...’ - Hij zag hoe de monnik bleek was geworden,
hoe het merkwaardig verwoeste gezicht met de scheve rimpel tussen de wenkbrauwen
zich diep naar de grond boog, en hij vervolgde, een vertwijfelde sprong wagend in
de kunstgeschiedenis: ‘Het is iets nieuws. Een wedergeboorte der religieuze kunst,
waarheen niemand de weg weet dan ik. Men is reeds ver; Michelangelo was op weg
als grijsaard, - ik zag zijn Pietà; Tintoretto zei mij eens, dat hij zocht naar een lijden,
in de lichamen zelve aanwezig, niet in de geijkte voorstellingen; Luis de Morales
zou het geheim kennen, indien hij niet voor het volk wilde schilderen ... Het is nieuw,

Simon Vestdijk, Het vijfde zegel

137
aant.

men moet breken met de klassieke canon, waarvan de laatste resten onder alle
schilders van deze tijd rondspoken, breken met het schone, dat nergens bestaat, wáár
men het oog ook heenwendt op de wereld; daarmee af te rekenen...’
‘Ik sta als steeds tot uw beschikking, tot December toe,’ zei Francisco Esquerrer
hees.
Hoofdzaak was nu, Esquerrer zoveel mogelijk aan zich te binden niet alleen, maar
hem met tact te wennen aan het milieu waarin hij verkeren moest. Men kon hem niet
langer verborgen houden voor tante Eufrosina, uitstel ener ondubbelzinniger
kennismaking met Gerónima streed al te zeer tegen de wellevendheid; en daarom,
op de Zondag na Pinksteren, het feest der Allerheiligste Drievuldigheid, werd de
monnik aan de familie gepresenteerd in het gezelschap van twee kalme oude mannen,
Antonio Covarrubias en de markies de Villena, met de opdracht aan Manusso
Theotocópuli om Eufrosina in toom te houden, - hetgeen onnodig bleek: trillend van
agressieve godsvrucht, donker, uitgemergeld en sarcastisch, maar zonder één woord
te spreken zat zij tegenover de Franciscaan, die zij nog steeds voor een priester hield;
ook Gerónima trou wens sprak hem aan als ‘Padre’, - en aan Preboste, aan het
benedeneind van de tafel, om onmiddellijk in te grijpen voor het geval de twee
jongens de eetzaal zouden willen binnendringen. Dat deze voorzorgsmaatregelen
zich moesten wreken, was duidelijk. Niet begeleid door muziek en kinderkreten,
verlamd door de tegenstrijdige krachten die Greco zo vernuftig had opgesteld, was
het middagmaal een volkomen mislukking geworden. Men fluisterde beklemd,
kneedde stukjes brood, bespiedde elkaar als vijanden, Gedachten over de werkelijke
verhoudingen in de Casa del Greco schenen vorm aan te nemen, zich samen te ballen
rondom het laag gebukte hoofd van de monnik, wiens grauwe ogen niemand zag en
iedereen voelde. De kanunnik en de markies aten bedachtzaam, met opgetrokken
wenkbrauwen, de een droevig, de ander meer ironisch, alsof ze die gedachten
hoofdschuddend doorgaven, als een bedenkelijk riekende spijs waar de anderen
wellicht nog behagen in konden scheppen. Dat hij met Gerónima, die bleker was dan
ooit en zichtbaar op haar woorden paste om geen fouten te begaan, in wilde echt
leefde, scheen de Griek opeens iets monsterlijks toe! Nooit eerder had hij dit gevoel
gekend, ook niet tegenover Covarrubias, die hen beiden in dezelfde vaderlijke
genegenheid deed delen. Merkwaardig was, dat Greco, Esquerrer's gedachten radend,
- want de monnik was op de hoogte, hij had het hem terloops verteld, zonder zijn
mening te vragen, - het pijnlijke ervan niet beantwoordde met een innerlijk protest,
doch met een partij kiezen tegen Gerónima. Zij was hier, in haar opvallende,
vermoeide schoonheid, maar zij hoorde hier niet! Hun vervreemding, gewoon
verschijnsel in

Simon Vestdijk, Het vijfde zegel

138
perioden van schepping, en nog versterkt door wat hij haar wanbegrip noemde
tegenover zijn werk, werd bevestigd door de stomme aanwezigheid van mannen die
hij hoogschatte om hun intelligentie en fijnzinnigheid, en het scheen hem maar al te
natuurlijk toe, dat Esquerrer geen ogenblik het woord tot haar richtte, haar blikken
vermeed, haar niet eens scheen op te merken. Door dit koele negeren werd zijn
houding tegenover haar op die eerste avond des te wonderlijker, maar de Griek nam
nu gemakkelijk aan, dat hij zich toen vergist had ...
Toen zij na het avondmaal buiten zaten, rondom de fontein -in het hooggelegen
tuingedeelte, - zonder Eufrosina nu, - werd alles nog erger voor hem. Aanstonds, als
om een verzuim te herstellen, betrok men op opvallende wijze de gastvrouw in het
gesprek. Daar men op deze wijze een onhoffelijkheid goedmaakte, die hijzelf reeds
had gevoeld, zij het ook in het geheim ermee instemmend, verbaasde hem dit niet.
Verbazen deed hem eerst de mate waarin dit alles geschiedde, het nieuwe licht dat
plotseling op de aanwezigen geworpen werd. Bezig met de af- en aanlopende
bedienden, moest hij zich het meeste laten ontgaan; hij meende wel, dat Gerónima
er zich goed doorheen sloeg, oplettend volgde hij al haar bewegingen, daar op die
stoel tussen Covarrubias en Esquerrer, op wie Preboste volgde. Uit opgevangen
brokstukken maakte hij op, dat de oude kanunnik over de mysteriespelen op
Sacramentsdag sprak, en over zijn pogingen om alle partijen tevreden te stellen met
een zinrijk Grieks motief voor die pantomimische dansen; maar kort daarop, hij kon
wel raden langs welke tussenschakels, en de ergernis, de machteloze ergernis van
de gastheer die alles moet toelaten, steeg hem naar het hoofd, waren zij bij de twee
jongens aangeland, - hij verstond de namen, hij herkende de tedere toon in Gerónima's
stem, die zich nu weer verloor in het klateren van de fontein, en daar was het Esquerrer
die sprak, met een veel klankvoller stem dan gewoonlijk. Preboste leunde over naar
zijn kant, de kanunnik, tevreden dat het gesprek buiten hem om zo goed vlotte, zat
rustig en zelfvoldaan achterover in zijn sfoel, Gerónima neeg dankend, bloosde,
glimlachte en sprak verder. Het woord ‘San Juan de los Reyes’ trof zijn oor, toen
voor de tweede maal ‘de jongens’, - en nu ging dat groepje van vier, rondom Esquerrer
als middelpunt, maar door met een ongedwongen uitwisseling, alsof zij elkaar nu
eerst hadden ontdekt en heel wat in te halen hadden. Hij begreep: daar sta ik buiten.
Deze doelloos glimlachende, passieve sfeer van huiselijke nietigheden haatte hij niet,
hij vréésde haar, zij onttrok zich aan zijn greep. En toen hij bemerkte, ook later op
de avond, hoe verwonderlijk de monnik Francisco Esquerrer, de diepzinnige mysticus
en kenner van de Apocalyps, zich bij een onbevangen gesprek over kinderspelletjes
wist aan te passen, een argeloosheid ten toon spreidend, die zelfs die van Preboste
nog overtrof - geen wonder, dat ook die twee dadelijk goede vrienden geworden
schenen te

Simon Vestdijk, Het vijfde zegel

139
aant.

zijn! - toen moest hij zich in schaamte en schrijnende naijver afvragen, of in plaats
van de modellen voor de Orgaz hijzèlf niet van Esquerrer's houterigheid de diepere
oorzaak was. Die gedachte liet hem verder niet met rust. Zoveel mogelijk hield hij
zich op een afstand, bijna wensend, dat Martin de Ayala er bij zat om Gerónima het
hof te maken op zijn grondige en ceremonieuze wijze! Haar af te staan aan iedere
sensuele dweper die zo rond voor zijn verlangen uitkwam als Ayala, het zou beter
te verdragen zijn dan dat idyllische in elkaar opgaan, alsof er al niet genoeg rozengeur
in de tuin hing, die essentie van herderromans en engelen van Correggio, ontzenuwend
zoet! Hij herinnerde zich vroeger wel eens uit tijdverdrijf de sluwe koppelaar gespeeld
te hebben tussen haar en Preboste, die toen, in het nauw gedreven, plotseling voor
de dag gekomen was met een particulier model in een van Toledo's buitenwijken,
een liefje dat bestaan kon of niet bestaan kon.
Verstrooid bleef hij toeluisteren, steeds met het gevoel dat niets hem meer aanging
van wat hier verhandeld werd. Het minst gehinderd werd hij nog door de Villena's
verhalen over zijn voorouderlijk huis, waarbij de markies van tijd tot tijd met zijn
stok op de grond klopte als om vanuit de kelders een bevestiging op te roepen van
de sagen waarover hij sprak.
‘Sommige kronieken,’ zei de verteller, die zich evenals Ayala ijverig aan het
verleden wijdde, al was het in een geheel andere geest, ‘gewagen van een vernieuwing
van het Spaanse rijk, welke haar oorsprong zal nemen in de gewelven waarop de
stad Toledo gebouwd is. Doch waar deze gewelven te situeren? In de Baños de la
Cava, het bad van Florinda, werd de dusgenoemde prinses op gruwzame wijze onteerd
door de laatste der Westgothische koningen, die evenwel jaren daarna de ondergang
van zijn rijk vernam níet in die Moorse kelders bij de brug van San Martin, doch in
het hol van Hercules, buiten de wallen! Weer andere legenden houden zich inderdaad
bezig met deze Casa; hier zou, als de tijden vervuld zijn, de ongekroonde koning van
Toledo opstaan om Spanje te redden, maar verder dan de hertog de Bourbon, die
keizer Karel verried, hebben wij het hier nog niet gebracht, Dominico! Deze hertog
zal trouwens niet in de kelders gewoond hebben, en de grote brand, die Diego Lopez
Pacheco stichtte na zijn verraad, heeft waarschijnlijk zelfs zijn geest verjaagd.’
‘In de kelders heb ik een moskee ontdekt,’ zei Greco stug. De Baños de la Cava
had hem even aan Ayala herinnerd, maar te loom en terneergeslagen zelfs om
Covarrubias ervan in kennis te stellen dat hij nu wist wie de bewoner was van het
huis tegenover het zijne, zoals hij zich in het begin van de avond voorgenomen had,
zag hij ervan af de Villena te vragen naar enig mogelijk verband tussen die oude
gewelven en de kroning tot koning van Toledo - met goudharige leeuwen en een
tapada

Simon Vestdijk, Het vijfde zegel

140
aant.

als koningin! - van iemand die tot dusverre, onder de invloed van Renaissancistische
politieke geschriften, steeds ‘de republiek Toledo’ als zijn ideaal had gehuldigd.
‘En niet in de Taag gevallen?’ vroeg de markies veelbetekenend.
‘De Taag! ...’
‘Dan ben je niet ver genoeg gegaan, Dominico. Al deze gewelven hangen onderling
samen; als de Taag komt opzetten, verdrinken de ratten waar je maar wilt in Toledo.
Maar Moors ìs dat alles, ongetwijfeld: goed oud-Moors, - en er bestaat een andere
opvatting, die ook ik meen te moeten huldigen, en die zegt dat de legenden, waarover
ik sprak, oorspronkelijk alle afkomstig zijn van de Moorse overheersers in de tijd
van het Khalifaat. De Christenen hebben ze toen overgenomen voor hùn behoeften.’
‘Dat zouden Jorge en Pablo moeten horen!’ - Met een vlugge beweging was
Gerónima vooruitgeschoven; haar gezicht glansde, in haar stem klonk een
vertrouwelijkheid die zij anders miste tegenover de markies.
‘Zouden ze het begrijpen?’
Het was Greco niet duidelijk tot wie haar opmerking gericht was geweest; hij
meende wel Esquerrer; voor zijn bitse uitval maakte dit weinig verschil. Behalve de
kanunnik keken ze hem allen verbaasd aan, zonder te begrijpen wat hem hinderen
kon. Gelukkig naderden op dit ogenblik bedienden met windfakkels en verversingen,
- Diego, modelknecht sinds een dag of negen, en een jonge man, die Miguel op deze
Zondag verving, - zodat zijn vraag teloorging in knarsende voetstappen, licht en
schaduw, schikkingen op de tafels, die overfladderd werden door grote nachtvlinders.
Greco's huisheer was trouwens met een nieuw verhaal begonnen, over de magische
bezweringen van zijn bet-overgrootvader Enrique de Aragon in de kelders der Casa,
welke kleurige histories vanuit de andere hoek werden begeleid door de logge,
verwiste stem van Manusso Theotocópuli, die zich met de oude Covarrubias
onderhield over de Grieks-Christelijke philosophie; langzaam en degelijk als rupsen
sponnen zij kwestieuze plaatsen in uit Origenes, Johannes Damascenus, de Heilige
Basilius ...
‘Bij mijn weten wordt de tegenspraak tussen God als onveranderlijke, in zichzelf
besloten Eenheid en Zijn splitsing in hypostasen het best door Basilius ondervangen.’
‘Basilides?!’
‘Basilius, zeker, Hoogeerwaarde, Dominico heeft zijn geschriften ...’
‘Basilides, de gnosticus, is hij in de bibliotheek van onze vriend vertegenwoordigd?’
‘Basilius, Hoogeerwaarde ...’ - Manusso was een te bescheiden man om zijn stem
uit te durven zetten, nu de Villena nog sprak. Als om steun

Simon Vestdijk, Het vijfde zegel

141
aant.

zoekend keek hij Diego aan, die juist passeerde met een der fakkels. Weinig
vermoedend, dat zijn doofheid hem parten speelde, herhaalde de kanunnik onthutst:
‘Basilides, merkwaardig ...’ - niemand lichtte hem in. Het verschil was niet gering
intussen: Basilides, een gnostisch wijsgeer uit de eerste eeuwen van het Christendom,
zou geen ingewijde in de scholastiek licht verwarren met de Heilige Basilius, een
volgeling van de kerkvader Athanasius die de Arianen bestreed en veel bijdroeg tot
de latere orthodoxe opvatting omtrent de Drieëenheid. Het feest van de dag had
Covarrubias en Manusso op dit onderwerp gebracht. Terwijl de laatste de draad van
het gesprek trachtte terug te vinden, richtte Covarrubias opeens het woord tot Greco;
het was hem reeds eerder opgevallen, dat de schilder zich volkomen op de achtergrond
hield, half in elkaar gezakt in zijn stoel, somber en eenzelvig. De bedienden waren
intussen weer verdwenen.
‘Ja, Dominico,’ zei hij, en de linkerhelft van zijn mond glimlachte vriendelijk
onder de witte snor, die aan diezelfde kant doorschijnend verlicht werd door de fakkel
schuin achter hem, ‘voor ik gehaald word zouden wij graag nog die theorie van je
vernemen, waarin de Triniteit met het licht, de tekening en de kleur op schilderijen
in verband wordt gebracht. Daar deze vergelijkingen nogal aan wisseling onderhevig
zijn ...’
In lang had de Griek niet gedacht aan deze vrijmoedige varianten op kerkvaderlijke
wijsheid! Op dit ogenblik herinnerde hij zich niet eens, dat hij er Esquerrer reeds
deelgenoot van gemaakt had, althans aanduidenderwijs; hij herinnerde zich alleen
de vragen van Alejandro Sénsino, even voordat de bezoekers waren verschenen op
de avond voor 's konings verjaardag, en hetzij doordat de herinnering aan de indringer
hem kregel maakte, hetzij door een koppige onwil om zich nog voor een gezelschap
moeite te geven, dat zich zo goed had weten te vermaken zonder hem, weigerde hij
aan het verzoek te voldoen met een botheid die iedereen opviel. Hij wist het niet
meer, gaf hij kortaf te kennen, de ogen neerslaand om het berustende knikje niet te
zien van zijn oude vriend, die kort daarop afscheid nam om door zijn mayordomo
weggeleid te worden langs de ruisende fontein, de varens en de rozestruiken.
Hij wist het nog zo goed, dat hij de volgende ochtend in het atelier alles omtrent
de symbolische weerkaatsing van de makrokosmos der theologen in de mikrokosmos
der schilders uitvoerig aan Esquerrer uitlegde! Zoals hij vroeger reeds aan Sénsino
had gezegd, waren deze beschouwingen niet origineel; zij waren een vernuftige
voortzetting, op nederiger gebied, van iets dat sinds de dagen van Athanasius en
Augustinus, en later Thomas van Aquino en Eckhart, de geesten steeds had
beziggehouden: diepzinnige variaties op het dogma der Drieëenheid, waaruit Greco
op zijn beurt nu een gehele aesthetica ontwikkeld had.

Simon Vestdijk, Het vijfde zegel

142
Licht, tekening en kleur, - de vormer, het gevormde voorwerp en de verbinding
daartussen! - stelde hij gelijk met Vader, Zoon en Heilige Geest, maar - en dit was
nieuw en niet te herleiden tot enig illuster voorbeeld - ver daarboven liet hij nog
tronen de ‘bovengoddelijke Godheid’, waarover Dionysius Areopagita repte, de
Godheid die niet te benaderen was, in geen enkele gelijkenis of begripsanalogie.
Daardoor werd het licht teruggebracht tot een goddelijke, of veeleer demonische
onrust in de dingen zèlve, tot een ‘flakkerende kleur’, de hoogste onder alle bestaande
kleuren, maar niettemin iets van de aarde slechts, van de onzekere
verschijningswereld, iets onvolledigs en tweeslachtigs. Overeenkomstig deze
aanvulling der theorie, die Greco pas de laatste maand helder voor de geest stond,
verloor het licht zijn hemels karakter, hetgeen tot uiting kwam in het ontbreken van
een lichtgevend of lichtontvangend centrum, zoals dit voor zovele zestiende-eeuwse
schilders een even gemakkelijk als populariteit belovend middel tot overzichtelijkheid
was geworden, maar vooral in de lichtstructuur van ieder willekeurig onderdeel, de
wijze waarop, ook in het schijnbaar onbeduidendste, licht en donker, hemel en aarde,
zich mengden tot een onontwarbare tragiek! Schaduwen en donkere partijen maakten
het licht, dat onmiddellijk aan hun vlakken grensde, wel helderder, maar ondergingen
tevens, doordat het contrast ook in omgekeerde zin werkzaam was, een nog sterker
verduistering in zichzelve. Men kon verder gaan, - Greco deed dit slechts half bewust,
- en uit deze overdreven tegenstelling tussen licht en schaduw alle andere kenmerken
afleiden van de nieuwe kunst waarnaar hij streefde, voor zover ze niet historisch
waren bepaald. De overmatige lengte zijner menselijke figuren bijvoorbeeld, bij hem
in het bijzonder terug te brengen tot de invloed van Parmiggianino, of wellicht tot
Byzantijnse herinneringen, verschafte, indien men het zo zien wilde, aan de
gewaadplooien de gunstigste gelegenheid deel te nemen aan dit diepzinnig spel. Die
plooien, de langgerekte armen en benen ook, zij waren als de zinnebeeldige tekenen
daarvoor hoe armzalig afgesplitst, onder het verlies van bijna twee dimensies, de
menselijke ziel zich nog staande hield in een kosmos, ‘die het licht niet heeft
begrepen’, - aangevreten zoutpilaren, omziend naar een in vlammen opgaand Sodom,
dat bij hèm zeker de trekken van het duistere Toledo aannemen zou! En
daartussendoor, tergend onstelselmatig, de rafelige lichtuitlopers, de fonkelende
dwaallichten, die als de splinters van een gebarsten zon overal opdoken waar men
hen niet verwachten zou, dwars door licht-en-schaduw, zodoende een bedrieglijke,
steeds terugkerende hoop symboliserend, waaruit het leven zijn krachten putte zolang
het ging, zonder ooit tot rust te komen in de volledige Goddelijke Genade!
Deze pessimistische beschouwingen, - waarbij hij niet alleen het reeds vroeger bij
Covarrubias te pas gebrachte citaat uit het boek van Erasmus

Simon Vestdijk, Het vijfde zegel

143
aant.

te hulp riep, doch ook passages uit de De Civitate Dei van de Heilige Augustinus,
die de zonde vergeleken had met de zwarte kleur op schilderijen, en natuurlijk, telkens
weer, het Vijfde Zegel met zijn om wraak roepende martelaars, - dreef hij nu tegenover
Esquerrer zozeer op de spits, dat hij zijn zonderlinge leer omtrent de
alomtegenwoordigheid van het Kwaad zonder moeite in verband kon brengen met
het uiterste dat in deze richting nog te belijden was: met de ketterse Gnosis en de
aan de gnostici verwante Manichaeërs, die de schepping voor duivelswerk
verklaarden! Toen de monnik hem er voorzichtig op wees, dat de Heilige Augustinus,
grootmachtig bestrijder der Manichaeërs, als kroongetuige hier dan weinig op zijn
plaats was, begreep hij zich in de tegenstrijdigheden te hebben verstrikt, waarvoor
Covarrubias' doofheid hem doorgaans behoedde, en hij zei zuchtend:
‘Dit alles moet u wel zeer vermoeien, Fray Francisco. Bovendien is het in strijd
met mijn eigen voornemen alleen nog schilder te zijn en geen prater! Het is mijn
Griekse aard, die mij zo weerloos maakt tegen de verleidelijke wiekslagen van het
vernuft. Met klare, eenvoudige begrippen is mijn kunst stellig meer gebaat.’
‘Niet alleen uw kunst, Messer Dominico,’ zei Esquerrer, op wiens gezicht te lezen
stond, dat Greco's bizarre philosophie voor eigen gebruik hem inderdaad te ver was
gegaan.
‘Maar hoe die te vinden? Wanneer ik één woord uitspreek, - als formule, als
talisman, - stromen er tien toe, die ieder een wereld voor mij openen, die door geen
honderdduizend woorden te vullen is! De woorden stromen door mij heen, maar zij
veranderen mij niet ... Maar goed, ik heb dan een woord gevonden, waarvan ik
spoedig de verborgen krachten beproeven wil, en dat woord is: lelijkheid, - u wist
het reeds. Ik verdraag niets meer wat op schoonheid of harmonie aanspraak maakt.
Een mooie vrouw, - dit nuttig grondbegrip voor alle schildersacademies, om van de
zoete werkelijkheid maar te zwijgen, - ik verdraag het niet meer. Symmetrie verdraag
ik niet meer. Zonsondergangen, fonteinen en rozen al evenmin. Hier!’ - Hij begaf
zich naar de hoek van het atelier, waar de copie van Titiaan's Heilige Familie aan de
muur hing. Maar hij bedacht zich; Esquerrer had de Titiaan eens tegenover hem
geprezen, en hij wilde zo overtuigend mogelijk zijn. Lang te zoeken naar een beter
exempel hoefde hij niet. Onder de doeken, die met hun beschilderde kant tegen de
muur aan stonden, had hij er aldra een uitgekozen en naar het licht gedraaid: eveneens
een Heilige Familie, een van die massa-artikelen, onder zijn leiding vervaardigd, en
waarvan hij er hier opzettelijk een paar had laten staan om zich, zodra hij daar behoefte
aan had, te kunnen overtuigen van hun waardeloosheid. Op het exemplaar, dat hij
Esquerrer toonde, ontbrak Eufrosina de las Cuevas; Manusso en de kleine Jorge
Manuel waren slecht te herkennen, en het Moortje, die de kleine Johan-

Simon Vestdijk, Het vijfde zegel

144
aant.

nes de Doper voorstelde, in het geheel niet. Daarentegen was de gelijkenis van
Gerónima dit keer bijzonder goed getroffen; over haar schoonheid kon men zich hier
een oordeel vormen overtuigender nog dan op de Espolio; en daarom, verheugd deze
illustratie van zijn theorieën gevonden te hebben, werd de kunstenaar niet moede,
Esquerrer opmerkzaam te maken op de vlakke karakterloosheid, de leegheid, de
leugenachtige conventionaliteit, - waarbij men naar eigen goeddunken mocht uitmaken
of hij de afbeelding op het oog had dan wel de vrouw zelf! Het was voor het eerst,
dat hij Esquerrer iets van deze geprikkeldheid onthulde. Een sarcastische aanklacht,
schijnbaar tegen verf, in werkelijkheid tegen de gehele Casa del Greco, het ontbijt,
de Tertiariërs, Juan de las Cuevas, zijn leerlingen en zijn broodwinning, ontstroomde
zijn lippen. Ten slotte begon hij namen te noemen, vooreerst alleen nog die van zijn
oom, boosaardig spottend.
‘Hoe vindt u Manusso, Fray Francisco? Welk een zeldzame goedhartigheid,
nietwaar? Hij heeft mij begeleid op al mijn reizen; tien jaar geleden reeds bestudeerde
hij de Stoa, en hij bestudeert haar nòg; het geduld, vereist voor de Heilige Jozef, is
in ruime mate zijn deel! Bovendien loenst hij, hetgeen de tweeslachtige positie van
de Voedstervader op treffende wijze symboliseert. Híj is de man voor de Heilige
Jozef, hij en geen ander ...’
‘De gelijkenis zou mij niet opgevallen zijn,’ zei Esquerrer, die de schilder bevreemd
opnam.
‘Neen, maar dat ligt aan hemzelf! Tristan treft geen schuld. Hij wil niet stilzitten,
de goede, oude schelm! Stilzitten voor schildersleerlingen, dat is nu eenmaal de
zwaarste arbeid ter wereld, en u weet wat Epimenides uit Cnossus zong: “Cretensers
zijn nog steeds leugenaars, lelijke beesten en luie buiken!” - En tante Eufrosina wil
ook niet stilzitten, de goede, oude, vrome tante!’ - Hij lachte ruw en uitdagend, liet
zijn bril, die hij uit zijn zak te voorschijn had gehaald, heftig schommelen tussen
duim en wijsvinger, en riep nog: ‘Een zelfportret ontbreekt, maar daar zijn ze beneden
ook nog niet aan toe ...’
Niet meer dan werktuiglijk klonk deze voortzetting van zijn spot. Want Esquerrer
was hem blijven aankijken, strak, onontkoombaar. Zoals steeds lag deze uitdrukking
meer in het hol en benig aangezichtsskelet dan in mimiek, of rimpeling of bezieldheid
der ogen. Veeleer stonden de laatste flets en veraf, alsof ze weigerden te doorgronden
wat de oogholten en het voorhoofd reeds hadden ontdekt.
‘U, meester, was op dit schilderij wellicht minder geschikt als model voor de
Heilige Jozelf.’
Toen hij het gezegd had, bleven zijn lippen slap geopend. Beiden waren zeer bleek.
Tussen Greco's vingers slingerde de bril al langzamer, en stond toen trillend stil,
schuin omhoog, in een onmogelijke stand. Hij

Simon Vestdijk, Het vijfde zegel

145
wist, dat er een belachelijke tegenspraak bestond tussen de hoe vaak reeds beproefde
ruimdenkendheid van zijn vriend en een berisping als deze! En hij kreeg gelijk. Wel
is waar werd de opmerking niet teruggenomen, doch zij werd overstemd, overspoeld,
waardeloos verklaard door wat losbrak uit Esquerrer's nu bijna stijfgesloten mond,
onder het boze glinsteren van zijn ogen, in een gefluisterd:
‘Waarom gaat u zo tegen uw eigen hart te keer, Messer Dominico?’
En weer slingerde de bril, gelukkig en zorgeloos opeens! Zo zeker van zichzelf
als nooit te voren, liep El Greco door het atelier, het hoofd trots rechtop. In zich
voelde hij de kracht om de diepste bekentenissen af te leggen, in andere, niet ter zake
doende woorden, volmaakt onbegrijpelijke woorden desnoods, - Esquerrer zou hem
begrijpen! Zijn verstand werkte snel en zeker. Luchtig zei hij, wetend dat hij andere
dingen zei en dat Esquerrer ze vernam:
‘Inderdaad, kwaad te spreken van de Cretensers past mij slecht, dat is een laffe
zelfverloochening! De laatste tijd denk ik meer aan Creta terug dan ooit te voren.
Een Toledaans schilder, Sénsino, een handig pratertje, heeft mij eens een
eilandbewoner genoemd. Maar soms denkt men aan de mogelijkheid van een contact
met andere eilanden, een menselijke archipel ... de ene eenzaamheid die de andere
raakt ...’ - Tot nog toe had hij met de rug naar de monnik toe gestaan; nu draaide hij
zich half om, en zei, over zijn schouder heen, zakelijk, minachtend haast: ‘In Italië
was ik reeds getrouwd. Ik heb nooit kunnen scheiden. Misschien vertel ik u dit alles
later, - als ik u eenmaal geschilderd heb.’
Wat Esquerrer terugstotterde hoorde hij niet. Grijnzend keek hij beurtelings naar
de Orgaz en naar de Heilige Familie, die hij had bespot. Hij wist opeens, dat hij het
hele atelier vernielen zou, de schilderijen, de kleibeeldjes en de vergulde
Ildefonsogroep, dat hij de Casa in brand zou steken van de verzonken moskee tot
aan de hoogste, Moorse dakrand, - zoals die Diego Lopez Pacheco, over wie de
Villena gesproken had, en die dit had gedaan, omdat het huis een verrader had
geherbergd, - indien hij Esquerrer's gezicht niet schilderen zou, nu, op deze zelfde
dag nog, 's avonds, of 's middags reeds, als Ayala en Iñez de Torres er geweest waren!
Toch trilde er geen onrust of woede in zijn stem, toen hij de Franciscaan van dit plan
deelgenoot maakte, en bijna als een goedgunstig gestemd heerser strekte hij ter
bekrachtiging de hand uit, zo zeker was hij van zijn zaak.
Martin de Ayala's koppig aandringen om te komen poseren begeleid door Iñez de
Torres rangschikte de Griek zonder meer onder zijn vele andere grillen. Van het
begin af aan had de ridder het nodig geoordeeld aan iedere zitting een handmassage
te laten voorafgaan; allengs was gebleken dat alleen de blonde tapada daartoe in staat
was; eindelijk kwam

Simon Vestdijk, Het vijfde zegel

146
hij tot de ontdekking, dat dit zo kort mogelijk voor het poseren had te geschieden,
omdat anders ‘het bloed in de handen terugstroomde’ en het beoogde effect bedierf.
Greco wist, dat hij Gerónima begeerde op zijn manier, dat wil zeggen zoals hij
honderd andere vrouwen begeerde; wat hij niet wist was dat Ayala het samenzijn
onder één dak van zijn maîtresse met haar, wier slaaf hij zich wel eens noemde, nodig
had om die begeerte zo doeltreffend mogelijk te bestrijden! Bruskeren wilde hij haar
- en de tante Eufrosina, voornaamste aanstichtster van Gerónima's tegenzin - niet;
het was niet nodig, dat de hetaere door haar gezien werd, iets dat ook weinig
waarschijnlijk was bij de strenge voorzorgsmaatregelen die zijn vriend de schilder
trof; hij wenste alleen - onbewust - zich te zuiveren op de plaats zelf, zoals een jongen
een wormstekige appel opeet onder een gevulde appelboom om niet in de verleiding
te komen van te stelen.
Die voorzorgsmaatregelen bestonden daarin, dat Ayala en de als man verklede
Iñez, in reusachtige mantels gehuld, door de tuinpoort binnenkwamen, waarna ze
het atelier bereikten langs een achtertrap. Deze achtertrap liep langs provisiekasten,
die Greco afsloot. Wachtposten waren opgesteld met de opdracht iedere huisgenoot
en iedere bezoeker te beletten in het atelier door te dringen: Miguel ter hoogte van
de deur naar de gewelven, Preboste beneden aan de trap naar de patio; overigens
school er in de aanwezigheid van Ayala zelf geen kwaad, zodat de geheimzinnige
bedienden en de hond zolang bij de poort mochten wachten.
Op deze Maandagmiddag, omstreeks drie uur, verschenen dus in het achthoekige
atelier Don Martin de Ayala, graaf van Fuensalida, voor het eerst zonder witte doek,
maar met een kanten halskraag die dit gemis ruimschoots vergoedde, en Iñez de
Torres, die een paarse rijbroek droeg, een korte mantel met een platte kraag, en een
van Ayala's hoeden. Daar dit costuum beter bij haar figuur paste dan de elegantste
vrouwenkleren, had het Ayala weinig overredingskunst gekost haar zover te krijgen.
Haar onafhankelijkheid kennend, - zij was de enige tapada in geheel Toledo die er
zich op kon beroemen nooit tegen haar wil door een man bezeten te zijn, met één
uitzondering, - behandelde Greco haar steeds met een zekere onderscheiding;
schijnbaar zich verdiepend in het kleuren mengen, keek hij toe hoe de tengere, blonde
vrouw Ayala terstond zijn degen afnam, die tegen de muur zette, en zonder een woord
te spreken zijn handen greep om ze te onderwerpen aan een wrijf-en-knijpprocédé,
dat meer op een lichamelijke tuchtiging geleek dan op een voorbereiding tot passieve
schoonheidsdienst. Hoewel dit ‘slank en bloedloos maken’ van zijn handen hem
bijna evenveel pijn moest doen als toen de barmhartige broeders in het Hospital de
Santa Cruz zijn gebroken arm betastten, grimasseerde het verdoolde hidalgogezicht
zo extatisch, dat Greco opeens de indruk kreeg, dat zijn vriend nog wel an-

Simon Vestdijk, Het vijfde zegel

147
dere dingen in deze trant van Iñez de Torres gewend was. Uit alle macht perste zij
de laatste druppels weg, zij ging vlak naast de degen staan, met uitdagend gekruiste
armen, de onderkaak ver vooruitgeschoven; zij knikte de schilder kameraadschappelijk
toe, zei met een ruwe jongensstem: ‘Doorschijnend als waskaarsen, Messer
Dominico.’ - Ayala's lange, smalle handen verwijderden zich van elkaar in een gebaar
van uiterste deernis; het hoofd hield hij deemoedig scheef; twee-, driemaal wipten
de zwarte wenkbrauwen op als om de ogen van stille tranen te ontlasten; en reeds
was El Greco met zijn beroemde spitse Venetiaanse streek bezig fijne nuances in de
geschilderde handen aan te brengen, die voor het grootste gedeelte bestemd waren
om, als het model er niet bij was, overdekt te worden door een discrete schaduwsluier.
Het werken aan Ayala's gestalte was de laatste tijd meer en meer een Sisyphus-arbeid
geworden: hoeveel détails, door de ridder geëist, door de kunstenaar later weer
verworpen, lagen er niet verborgen onder de buitenste verflagen! Voor een goed
opmerker was Ayala's plek veel dikker dan de rest.
‘Een vòrstelijke houding, Martin!’
Het model zweeg, met de omhoogwijzende rechterhand wuivend, dat men hem
niet storen moest in zijn geïnspireerde rust. De Griek peuterde met zijn penseel aan
de kanten lubben. De eerste toespeling was mislukt. Hij nam zich voor de tweede te
bewaren voor de pauze.
Daarop werd nog een kwartier verder geschilderd, totdat Greco merkte, dat hij
glimlichten aan het plaatsen was op het donzige aangezicht van de jonge hertog van
Medinaceli, Ayala's rechter buurman. Inderdaad scheen zijn vakmanshand tot het
besluit gekomen te zijn, dat Ayala's beeltenis verder met rust gelaten moest worden,
maar dit was wel het laatste wat het model weten mocht, en met een zekere schrik
hoorde Greco hem dan ook fluisteren: ‘Die melkmuil, is die nog niet appetijtelijk
genoeg?’ - wat meteen het sein was de arbeid enige minuten te onderbreken. Alle
drie bleven zij staan, Ayala met beide handen hoog in de lucht, ter bescherming van
hun bloedeloze tengerheid tegen de listen der zwaartekracht.
‘Het groene lint der Alcántara-orde met het Zuivere en Gebenedijde Leliekruis,’
sprak hij op de geduldige toon van een zieke die weet, dat er voor zijn pijn geen
remedie bestaat, en er toch telkens weer over begint te klagen, ‘zou zijn symbolisch
effect niet missen vlak onder die drie Smetteloos Geborenen,’ - hij wees op de gloria
van de Orgaz, het Byzantijnse Deësismotief: Christus, de Maagd en Johannes de
Doper, - ‘wellicht zegt een stem je nog, Dominico, mijn sombere en zondige gestalte
te versieren met dit embleem, en zie ik het plotseling om mijn hals hangen, als ik uit
Portugal terugkom.’ - Toen Greco spreken wilde legde hij hem met een berustend
gebaar het zwijgen op en vervolgde: ‘De zuivere vrouwelijkheid, hier, daar,’ achtereenvolgens kwamen nu de

Simon Vestdijk, Het vijfde zegel

148
aant.

twee andere voorstellingen van de Maagd Maria in het atelier aan de beurt, waarop
zijn wijzende vinger naar de Ildefonsoplastiek gleed, - ‘die díe daar, de Heilige die
over de Onbevlekte Ontvangenis het geniaalste aller tractaten schreef, dit alles is het
enige dat mij nog de moeite waard lijkt om te schilderen, - en dan stigmata natuurlijk.’
‘Ik kan je handen nú niet meer veranderen,’ glimlachte de kunstenaar.
‘Dat bedoel ik niet!’ - Ayala richtte zich streng op en wierp een blik door het
venster, naar het Westen. - ‘De reine vróuw met de stigmata bedoel ik. En je weet
wíe ik bedoel! Door mee naar Portugal te gaan, zou je een schilder kunnen worden,
Dominico.’
‘Eerst Gerónima, en nu ik?!’
‘Stil! Stil!’ - Met een smekend gekreun als van een klein kind reageerde Ayala op
die vraag. Even dwaalden zijn ogen in de richting van Iñez, toen zei hij: ‘Beter dan
door die Conventuaal Esquerrer.’
‘Observant!’
‘Wat?! Een strenge Franciscaan? O neen, Dominico ...’ - langzaam en slepend
kwamen zijn woorden - ‘je hoeft míj niet te leren hoe een werkelijke mysticus en
asceet te onderkennen. De tekenen der kastijding mis ik bij deze jonge man. Waar
is bij hem het loden boetehemd, dat Pedro de Alcántara op de blote huid droeg, zijn
ordegenoot?’
Ofschoon Greco iedere inlichting betreffende Esquerrer zorgvuldig placht te
ontwijken, wilde hij hier nog wel even raillerend op ingaan; hij hoefde ook geen blad
voor de mond te nemen, voor spotternij, zolang zij niet duidelijk beledigend werd,
was Ayala volkomen ongevoelig. Maar voor alle zekerheid draaide hij zich een
kwartslag naar het raam om dadelijk van onderwerp te kunnen veranderen, indien
dit nodig mocht zijn.
‘Een loden hemd heb ik niet ontdekt, Martin! Overigens acht ik jou voor de
versterving der zinnen een advocatus diaboli ...’
‘Het lijkt mij een monnik voor huisvrouwen, deze Fray Francisco, van een zoete,
aanbiddelijke onbeschaamdheid ...’
‘Kijk, Martin!’ zei Greco scherp, ‘als je goed toeziet, ontdek je daar in de verte
een brok van de Baños de la Cava, dat moet jou belang inboezemen! De Villena, je
tegenstander uit het geslacht der Silva's van Adamswege, kent veel oude legenden
erover, ook over de gewelven hier, die ik tien dagen geleden aan Don Fernando
Alvarez de Cisneros liet zien ...’
Dit was geen toespeling meer, dit was een rechtstreekse aanval! Ayala verbleekte
tot in zijn dunne, ziekelijk gemodeleerde oren. Hij kauwde, hij slikte, maar voor hij
spreken kon, was Iñez de Torres hem reeds voor. De schilder hoorde haar scherp
door de neus ademen, toen zoiets zeggen als ‘er zal spoedig wel weer geschilderd
worden,’ - waarbij hij zich nog verwonderde over het behaaglijke glinsteren in haar
kleine, lichtgrijze ogen zozeer in strijd met haar vastberaden optreden. Tegelijk
daarmee

Simon Vestdijk, Het vijfde zegel

149
greep zij Ayala's handen om ze weer dezelfde bewerking te doen ondergaan als voor
het begin der séance. Door een heftige beweging van de ridder, die het oog gevestigd
had gehouden op de verre kloosters en ruïnes, werd zij hierin evenwel verhinderd.
Ook Greco schrok, toen hij opnieuw die richting uitkeek. Datgene wat Ayala nog
meer had doen verbleken was het hoofd van een man, vlak tegen het glas aangedrukt
en geflankeerd door twee schuddende armen: een van Ayala's bedienden, die
halsbrekende toeren had moeten verrichten om de smalle vensterbank te bereiken.
Waarschijnlijk wilde hij hen waarschuwen of ergens van terughouden; maar zijn
gebaren waren onbegrijpelijk, en wat hij riep was onverstaanbaar door de dikte van
het glas. Ook werd hun aandacht nu afgeleid door een geluid uit de tegenovergestelde
richting, binnen uit het huis. Dit geluid werd sterker, men hoorde mannenstemmen,
toen klonk alleen nog voetengeschuifel, de deur opende zich langzaam, en op de
drempel stond Doctor Don Pedro Moya de Contreras, de inquisiteur, met zijn
rechterhand woelend in zijn grijze baard, waaronder zich een spottend lachje
aftekende. Achter hem zag men Preboste en Miguel verdwijnen, schuldbewust
sluipend. Het hoofd voor het raam dook weg. Na de deur achter zich gesloten te
hebben kwam Don Pedro naar voren met een korte buiging, die ook Ayala betrof;
deze stapte op Greco af, siste tegen hem ‘Verrader!’ - en trachtte met een omweg de
deur te bereiken, terwijl Iñez, die de degen bemachtigd had, aan de andere kant om
de inquisiteur heenliep, met stijfgesloten ogen, hetgeen echter niet de indruk wekte
van walging of minachting, doch van een schier somnambulistische afwezigheid.
Het onaangename van Don Pedro's bezoeken lag niet zozeer daarin dat zij zelden
werden aangekondigd als wel in het gedrag van zijn familiares. Er kwamen er soms
evenveel mee als de lijfwacht van de graaf de Fuensalida leden telde; voor het overige
kon het verschil met deze sombere en eenkennige spoken uit het verleden niet groter
zijn dan het was! De familiares, de werkelijke heersers van Toledo's straten, huizen,
markten, vrouwen en gewetens, misdroegen zich, zij spuwden op de patio, drongen
de keuken binnen, waar zij alles opaten wat binnen hun bereik was en zonder zich
nu bepaald op het vrouwelijke dienstpersoneel te werpen, veroorzaakten zij Rosita
en Barbara toch een overlast, die deze veel liever van Ayala's populaire helden hadden
ondervonden. Het toeval wilde, dat op deze middag de twee groepen op elkaar botsten.
Terwijl Don Pedro door Preboste op de patio te woord werd gestaan, omringden de
familiares de zwarte Rosita, even buiten de poort, waar zij de Deense dog een kluif
had gebracht. Een eind verder zaten Ayala's mannen in de zon gehurkt, met hun
sombreros tot over hun neus; bij zijn aankomst had Don Pedro hen hierdoor niet
herkend. Reeds holde de vlugste van hen rondom het huis om Ayala te waarschuwen
voor de

Simon Vestdijk, Het vijfde zegel

150
nadering van zijn doodsvijand, reeds stond Don Pedro op het punt van te vertrekken,
door de Napolitaan overtuigd, dat de schilder niet thuis was, toen bij de poort een
groot rumoer een aanvang nam. Of een der met zilveren kruisen behangenen zich
aan een onbeschaamdheid schuldig had gemaakt tegenover het meisje, was later niet
meer vast te stellen, in elk geval had de goed gedresseerde dog, waarschijnlijk op
een onmerkbare wenk uit de lijfwacht, hem in een oogwenk bij de keel. Don Pedro
en de mayordomo schoten toe, men bevrijdde de man, de hond stoof weg en verborg
zich achter zijn meesters, die nu door de inquisiteur onmiddellijk herkend werden
als de levende bewijzen daarvoor dat de schilder bezoek had en dus in de Casa moest
zijn. Om Preboste door de mand te doen vallen volstond toen een goedmoedig
knipoogje; en in een opperbest humeur was het, dat hij in het atelier doordrong, om
de ridder en zijn metgezellin door zijn tegenwoordigheid er uit te verjagen.
Greco bracht de bezoekers naar de patio, trachtte Ayala te sussen, die eerst met
hem ‘duelleren’ wilde, maar met al zijn verontschuldigingen slaagde hij er niet in
hem van zijn besluit af te brengen nooit meer onder zijn dak te zullen verschijnen.
‘Je kunt wat mij betreft de Orgaz in repen snijden!’ - daarmee kon de schilder zijn
weg terugzoeken naar het atelier ...
Verontschuldigingen waren wel het laatste waaraan Don Pedro scheen te denken,
zoals hij daar, gezeten op een lage schilderskruk, zijn uitpuilende ogen door de ruimte
liet gaan, waarin de middagzon door een kier van het gordijn voor het stervormige
luchtgat binnenviel. Zijn handen hield hij op zijn buik gevouwen, die zwaar overhing
buiten de randen der kruk. Hij leek slaperig, uitermate onschadelijk, animaal tevreden
als een afgodsbeeld; en op een moeilijk definieerbare wijze werkte zijn aanwezigheid
in op de gehele omgeving: op de schilderijen vooral, die plat en levenloos schenen
te worden, beroofd van al hun stereoscopie, alsof de verderaf gelegen partijen zich
naar de voorgrond hadden begeven om de kunst der ronde driedimensionaliteit af te
kijken van hèm! Dat hij daar zat, op dìt ogenblik, werd mogelijk gemaakt door zijn
positie. Maar ook die positie was een macht, die anderen - het bewustzijn dier anderen
- als het ware afplatte, doordat het hen beroofde van hun diepere, wezenlijke reacties!
De ziel der Inquisitie was het zegel, zei men wel, en deze geheimzinnigheid rondom
alles wat het Heilig Officium betrof, strekte zich tevens uit tot de persoon der
machthebbers zelven, die, zelden in het openbaar optredend, ook in gezelschap
gevrijwaard waren voor iedere zinspeling op hun beroep. In het dagelijks leven waren
inquisiteurs niet meer dan met onderscheiding bejegende silhouetten. Toen het gesprek
tussen Don Pedro en de Griek, die zich met geweld tot hoffelijkheid dwong, langs
verschillende slingerpaden (de aardige

Simon Vestdijk, Het vijfde zegel

151
hond van Ayala, die Don Pedro voor een ‘teefje’ zei te houden, zijn eigenlijke
bedoeling verbergend achter dit verkleinwoord voor het kolossale dier - gevolgd
door opmerkingen over Ayala's prikkelbaarheid - zijn hersenschimmen - en daarnaast
één onschatbare deugd toch: zijn zuiverheid van bloed, zijn ‘limpieza’, waaraan de
edelman zelf zoveel waarde hechtte) bij het twijfelachtige type van een van Greco's
modellen beland was, wist deze laatste dan ook waaraan hij zich te houden had en
liet niets doorschemeren van zijn geheime gedachten.
‘Uw veelzijdigheid verbaast mij meer en meer,’ zei de bezoeker binnensmonds,
met een knikje in de richting van de Heilige Jozef op het schilderij, dat aan Esquerrer
getoond was, ‘is dat een Jood?’ - En toen de kunstenaar ontkennend het hoofd
schudde: ‘Is dat de edelsmid Miguel Carcandil niet?’
‘Het is mijn oom Manusso,’ zei Greco stijf, zich afvragend waar de ander heen
wilde. Dat Don Pedro aan Carcandil's proces dacht, was duidelijk; hij begroette het
moment waarop de inquisiteur van dit onderwerp afstapte en, na een lange blik, die
zowel Jozef en de Heilige Anna als de twee kinderfiguren en de Moedermaagd met
haar intieme gelijkenis omving, opstond en zich traagjes, stap voor stap, naar de
Orgaz begaf.
‘Juist,’ mompelde hij, wat voorovergebogen, ‘dezelfde veelzijdigheid... Ach, dàt
is nieuw, daar in de linkerhoek, daar achter uw zoontje: is dat uw nieuwe vriend, van
wie men mij vertelde?’
‘Inderdaad.’
‘Geen voorspoedig huis zonder tonsuur, zegt het spreekwoord. Maar wat een
dromerige uitdrukking, Messer Dominico ... Hoe dit zij, het schilderij groeit meer
dan het vordert, zou men haast zeggen. Het zou mij niet verwonderen, als het over
een half jaar zo groot geworden was, dat het het atelier niet meer uit kon. Maar daar
zit iets in dat me bevalt; aangetrokken, aangezogen door het onderwerp, die mooie,
die werkelijk zeer aandoenlijke oude legende, ontwikkelt het schilderij zich als het
ware naar het verleden toe, en is dus streng genomen onvoltooibaar. Binnenkort kom
ik nog eens een uur poseren - zonder Martin de Ayala. Inderdaad, dit schilderij is als
een kreeft, het loopt achteruit! Weet u welke dingen nog meer als kreeften
achteruitlopen, volgens een tweede spreekwoord?’
Verbijsterd, minder door de vraag dan door de voor de flegmatieke spreker zeer
ongewone woordenstroom die er aan vooraf was gegaan, schudde de schilder opnieuw
het hoofd.
‘In Griekenland kent men ongetwijfeld andere spreekwoorden dan hier, maar toch
... Weet u het werkelijk niet?’ - Greco bleef zwijgen.
‘Beloften, Messer Dominico!’ zei Don Pedro, opeens scherp articulerend.

Simon Vestdijk, Het vijfde zegel

152
‘U bedoelt ...?’
Hierop keerde de rechter het schilderij de rug toe en keek met een volmaakt
uitdrukkingloos gezicht naar de kruk. Blijkbaar overwoog hij of hij nog voldoen zou
aan zijn verlangen om rust te nemen. Wat er nu kwam was bijna onverstaanbaar:
‘Was u bang, dat u op 25 Juli dezelfde weigering deelachtig zou worden als een
maand geleden?’
De schilder voelde zijn hart bonzen. Om iemand de hersens in te slaan leek die
kruk hem geen ongeschikt werktuig op dit ogenblik. Maar zijn woede verdween,
toen het tot hem doordrong, dat de inquisiteur doelen moest op het portret van de
Heilige Jacobus major, reeds maanden geleden door hem besteld voor de naamdag
van die heilige. In verlegenheid gebracht door zijn nalatigheid, - nooit is men
weerlozer tegen schuldbesef dan wanneer dit op een belediging van de kant van
degene die te kort is gedaan zo onmiddellijk volgt als hier! - haastte hij zich een
verklaring te stamelen (in werkelijkheid had hij in weken niet meer aan de opdracht
gedacht), die Don Pedro evenwel met een hartelijke lach onderbrak:
‘Dat is dus opnieuw afgesproken, meester! De Orgaz groeit vanzelf, geloof me,
en een kleine onderbreking zal uw krachten opfrissen. De Santiago kunt u geheel
bekleed schilderen, behalve het gezicht en één hand bijvoorbeeld, want slapeloze
nachten wens ik u niet te bezorgen, o neen. Er zweeft me zóiets voor: het rode zwaard
van de orde van Santiago in een van de bovenhoeken, maar duidelijk gescheiden van
de overige attributen, de pelgrimshoed, de staf en de schelpen. Misschien in de andere
hoek het wapen van Spanje, daar heeft onze nationale beschermheilige wel recht op.
- Iets anders: onze heilige van Compostella is een edelman en beloont zijn vereerders.
Het is wellicht nog niet tot u doorgedrongen waarom graaf de Fuensalida zo op mij
gebeten is. Als ik mij niet vergis, is de animositeit tussen de orde van Santiago en
die van Alcántara daar niet vreemd aan. Juist de laatste tijd wordt die geprikkeldheid
gevoed doordat de echtgenoten der Toledaanse ridders van beide orden elkaar naar
de kroon trachten te steken bij de versiering der twee grootste Mariabeelden voor de
processie op 8 December. Dat de koning aan die processie deelneemt, wakkert de
ijver natuurlijk aan onder die dames. Als groot-commandeur zal het mij aangenaam
zijn uw vrouw onder het gezelschap te zien dat zich aan de Maria van Santiago
wijdt.’Greco's erkentelijkheid voor dit genereuze aanbod - over plaats en tijd van
samenkomst, de namen der betrokken edelvrouwen en burgeressen, lichtte de gast
hem nog in, toen hij uitgeleide werd gedaan - werd aldra weer overstemd door de
indruk die de zinspeling op de Mauritius op hem had gemaakt. Alleen de
machteloosheid, waarin Don Pedro's persoonlijke nabijheid hem bracht, had zijn
woede in toom gehouden, en

Simon Vestdijk, Het vijfde zegel

153
aant.

deze verlammende invloed werkte nog na zelfs, want geen ogenblik dacht hij
eraan de Heilige Jacobus major niet te schilderen. Reeds vertoonde het schilderij
zich aan zijn innerlijk oog: één ‘onbeklede’ hand knokig opdoemend vanuit een
zwarte ruimte, - maar boven die hand vertoonde zich iets anders en meer vertrouwds:
Esquerrer's gezicht, en dit gezicht niet ‘dromerig’, zoals de inquisiteur gemeend had,
maar streng en verhevigd van waakzaamheid, en zonder rood Santiagokruis ernaast
in een van de hoeken! De inquisiteur zou het kunnen weigeren op grond daarvan.
Maar om dit voorbeeld van de koning te volgen, daartoe zou hij de kans niet eens
krijgen! Want nog vóór de eerste penseel? streek gedaan was, had Greco zich
voorgenomen het schilderij nimmer aan hem te laten zien; hij wilde het achterhouden,
voor iedereen verbergen in de onderaardse gewelven; maar schilderen zóu hij het,
en welk een verfijnde wraak werd die ‘onbeklede’ hand dan niet op de oude
naaktkenner, die hem zelf die gedachte had ingegeven! ...
Deze Santiago schilderde hij in minder dan drie dagen, in een heftige uitbarsting
genadeloos van zichzelf het uiterste vergend. Zelfs bleef hij doorwerken wanneer de
monnik reeds vertrokken was, halve nachten lang. Koortsachtig prevelde hij dan bij
kaarslicht dezelfde verwarde volzinnen als overdag Esquerrer bereikten, waar deze
onbeweeglijk in een stoel te poseren zat, soms lezend in de Moradas van Teresa van
Avila, soms voorlezend, zijn vriend brokstukken toewerpend over geestelijke
vereenzaming, zuivering van zonde en wereldse verkleefdheid, die aan de vereniging
met het Goddelijke voorafging, en deze brokstukken, toon en essentie ervan, zag de
schilder op hetzelfde moment reeds weerspiegeld in de stand van de ivoorwitte
doodskop, die onder zijn penseel naar voren geschoven werd uit het duister. Dan
leek het of de verhouding omgekeerd was, of Esquerrer voorlas niet uit de foliant,
maar van het wordende schilderij, en of dit beter als richtsnoer zou kunnen dienen
bij de mystieke voorbereiding, de ‘via purgativa’, die hij nastreefde, dan de
zelfontledingen van Spanjes grootste mystica!
De gelijkenis, hoewel van belang, was minder groot dan men had kunnen denken,
wellicht door het al te roekeloze verlangen de Franciscaan op de Orgaz te ontlopen,
maar toch meer omdat hier geen sprake was van het portret van een gezicht, doch
van een zielstoestand, op zijn hoogtepunt gestold en in verf vastgelegd! Van geijkte
attributen geen spoor: die schimmige, als tot mistige berggraten geplooide mantel
kon iedere andere martelaar hebben omhuld dan die onder Herodes Agrippa als eerste
onder de apostelen onthoofd werd. Hoed en schelpen ontbraken; de mysterieuze
diagonaal rechts onder was een pelgrimsstaf, maar ook een kruishout, een hellebaard,
een boek met ruwe sloten, dichtgeklapt over de snede. Men moest al zeer verslaafd
zijn aan symbolische be-

Simon Vestdijk, Het vijfde zegel

154
aant.

spiegelingen, wilde men toch nog aan de Heilige Jacobus major denken, een der
‘zonen van de donder’, die hier in weerlicht en violetgloeiende donderkoppen
verscheen, en de diagonaal was dan opeens geen boek, staf, kruishout of wapen meer,
doch een brede bliksemschicht! Naar voren sluipend uit een lege driehoek onder het
overplooiende gewaad, leek de rechterhand beurtelings een vogelklauw, een ex voto
van was voor de gruwelijkste aller verminkingen, of de driewerf gespleten tong van
een duivel, achter het kleed, in de lendenen zetelend! Maar in hoofdzaak was het
toch het gezicht dat de toeschouwer in zo pijnlijke onzekerheid liet. Het was - zodra
men zich ontworsteld had aan de indruk die misschien nog het diepste ging: een
indruk van elementaire wezenloosheid, zoals droombeelden die hebben - het gezicht
van een offer, doch tevens van een ongenaakbare demiurg; een gezicht, dat in schrik
met de ogen kon knipperen, en toch werkte als fier en star verbeten. Smart lag er in,
en een ondoorgrondelijk diabolische ironie; de ogen blikten vorsend, eigendunkelijk,
en zij wekten een schijn van grote weerloosheid. Geheimzinnige krachten hielden
elkaar zo in evenwicht, en, daar dit evenwicht evengoed als keerpunt opgevat kon
worden als het beslissend moment op de mystieke lijdensweg, de overgang van de
weg der zuivering in die der verlichting, was het geen wonder, dat Greco telkens en
telkens weer aan de mogelijkheid dacht om Esquerrer tot zijn overpeinzingen nieuwe
inspiratie te brengen door dit schilderij! Spreken deed hij niet hierover. Na de
voltooiing van het doek sprak hij over de betekenis ervan voor zijn kunst, trachtte
hij de Franciscaan uit te leggen hoezeer dit alles nog een verrassing was ook voor
hemzelf, hoe hij, moe van verbloemende klassiciteit, de chaos had gezocht,
vormwetten had versmaad, om ze op veel subtielere wijze opnieuw te ontdekken in
iets dat zelfs als arabesk zijn meeslepende taal nog sprak. Hij haalde vroegere
schilderijen te voorschijn, vergeleek en doceerde en fantaseerde, - en moest tot zijn
schrik ervaren, dat Esquerrer veel afwijzender tegenover het conterfeitsel stond dan
hij mogelijk had geacht.
‘Er ligt iets van de hel of het vagevuur in,’ zei de monnik weifelend, toen zij samen
hadden besproken wat met het schilderij te doen; Greco had dadelijk reeds de
gewelven genoemd. - ‘Misschien kan ik het nog het meest waarderen als voorstudie
voor dat schilderij van de Opening van het Vijfde Zegel, waarover u sprak. In het
Escorial heb ik een afbeelding van Santiago gezien, door Navarrete ...’
‘Die u stellig beter beviel! Zag men hoe de Heilige onthoofd werd? Was het zwaard
rood van het bloed?!’
Esquerrer haastte zich zijn fout te herstellen door te verzekeren, dat het verschil
in kunstwaarde gemakkelijk genoeg in het oog sprong; alleen was alles nog te
ongewoon voor hem, weinig geschoold als hij zich bekennen moest in deze dingen.

Simon Vestdijk, Het vijfde zegel

155
aant.

‘Weet u waar ik telkens aan moest denken, oog in oog met het wordende schilderij?
En dat bewijst toch, dat ik uw bedoeling gevoeld moet hebben. Dit: dat voor het eerst
Teresa de Jesus gelogenstraft is, daar waar zij in haar levensbeschrijving de
mogelijkheid ontkent een verwante ziel te vinden! Het enige, zo schrijft zij, dat haar
wellicht enige vertroosting zou kunnen verschaffen, zou zijn te spreken met iemand
die dezelfde geestelijke foltering heeft ondergaan als zij. Ze ziet echter in, dat dit
onmogelijk is, ze ziet in, dat zij niet begrepen zou worden, zo ze haar nood klaagde.
Deze Santiago nu zou haar begrijpen - ik spreek natuurlijk niet van mijn eigen
persoon. Maar Teresa en Juan de la Cruz zijn dood, Messer Dominico, door Spanje
waait weer de oude bekrompen geest, die zich niet boven de eerwaardige vorm weet
te verheffen, daarom vraag ik mij af voor wie dit schilderij ...’
‘Voor niemand. Voor mezelf. Neen, voor niemand! Ik ga het immers verbergen!’
‘Verbergen?!’
‘Daarom sprak ik reeds van de gewelven! En u sprak van de hel, dat komt uit,
want mijn kelders zijn mijn Civitas Dei en mijn Civitas Diaboli tegelijk! U zult ze
zien, u moet me helpen met de overbrenging! Dit schilderij heeft mij geleerd, dat
beroemdheid niets is, minder dan niets ...’
‘Maar heeft u geen vrienden, of kunstbroeders, die het zouden willen bewonderen
...?’
‘Zwijnen!’ lachte de oudere man schel, terwijl hij naar de Santiago toeliep en met
de vinger over het drogende vernis streek, ‘van deze parelen zullen wij een
onderaardse schat maken, Fray Francisco, onvindbaar voor de knapste zahorí! Gelooft
u nu werkelijk, dat ik Diego de Astor of Preboste hiervoor in aanbidding wil zien?
Of de tante? Of ... Neen, neen,’ riep hij, terwijl hij op overdreven wijze de handen
ophief als om vergiffenis af te smeken, ‘hierover zwijg ik, dit heeft ú mij geleerd.
Maar weet u, dat u in Gerónima's ogen een toekomstige Heilige Franciscus bent?
Vijftienhonderd ducaten, Padre!! Stil, ik zwijg al ... Wist u, dat dit schilderij een
opdracht is van een Toledaans inquisiteur?’
‘Dat wist ik niet,’ zei Esquerrer, de schilder enigszins bezorgd aankijkend.
‘Hier op de Orgaz staat hij, maar zonder iets van onze toeleg te bemerken! Kijk,
als u hier links uw vingers achter het hout ... ik rechts ... een doek eroverheen, voor
het geval er iemand door het huis loopt ... Neen, voor inquisiteurs ben ik niet bang;
ik ben een moedige Griek, zou Ayala zeggen ... Deze Moya de Contreras is een
schelm, een dikke spin in een web ... een rode kruisspin ...’
Reeds tilden zij de Santiago het atelier uit. Het liep tegen de avond, in de
belendende vertrekken was het donker. Terwijl de monnik met het

Simon Vestdijk, Het vijfde zegel

156
schilderij op de roodstenen wenteltrap wachtte, ging Greco nog terug om een
flambouw te halen, steeds in diezelfde uittartende exaltatie, waarmee hij een knagend
gevoel van onbevredigdheid tot zwijgen moest brengen. Esquerrer's ontbrekende en
daarna al te nadrukkelijk geuite bewondering was hier minder de oorzaak van dan
de vraag wat hem nu verder te doen stond, na deze mijlpaal, die zou worden bijgezet
bij andere stenen, in een oude ruïne ...

Simon Vestdijk, Het vijfde zegel

157
aant.

Achtste hoofdstuk
Infierno
Een dag zonder Francisco Esquerrer was een uitzondering geworden in zijn leven.
Bijna gaf het hem lust over de monnik te praten met anderen; hij probeerde het even
met Gerónima, voor wie hij, hoezeer ook van haar vervreemd de laatste tijd, een
ongewone vertedering gevoelde, zoals ze daar, 's ochtends reeds in haar zwartzijden
pronkgewaad, stil en aanhankelijk om hem heen sloop. Rustig, in begrijpelijke
bewoordingen lichtte hij haar in over de betekenis van Esquerrer's bezoeken. Dat
deze niet de candidatuur voor de Tertiariërs golden, nog minder een nieuwe Heilige
Franciscus, werd voor haar goedgemaakt door de uitnodiging van Don Pedro,
waarover hij nu ook voor het eerst in bijzonderheden met haar sprak: ondubbelzinnig
blijk dat men haar in voorname kringen toch niet verachtte; deel te mogen nemen
aan de versiering van een Mariabeeld was zelfs niet voor alle wettig getrouwde
burgervrouwen weggelegd!
Zó vol van dreigende verveling hing de atmosfeer van deze 3e Juni, dat Greco met
graagte naar de vrome verstrooiingen had gegrepen, die de Sacramentsdag in Spanje,
de Fiesta del Corpus, het volk in zo overstelpenden getale deelachtig deed worden.
Door de pontificale vroegmis, opgedragen door aartsbisschop Gaspar de Quiroga,
en de eucharistische spelen daarna, was hij in een stemming geraakt om veel mensen
te willen zien, gewaden, beweging, fonkelende lichten, maar toen wachtten hem nog
de eindeloze gesprekken over die plechtigheden, later onder het eten, waarbij vooral
Juan de las Cuevas op de voorgrond trad. Het was merkwaardig, dat de tonelen uit
de Griekse mythologie, waarvoor Covarrubias zich zoveel moeite had getroost, geheel
achterwege waren gebleven bij de autos sacramentales. Geen Prometheus, geen
wonderstenen werpende Deukalion en Pyrrha hadden de toeschouwers tot ontzetting
gebracht of gesticht. Greco's zwager, heden vrij genietbaar, - waarschijnlijk doordat
Gerónima hem op de hoogte had gesteld van haar ‘rehabilitatie’, - talmde niet met
een verklaring hiervan. Volgens hem betekende de verdringing van de Griekse sagen
door het Oude Testament, dat de belastingen verlaagd zouden worden; deze
combinatie was niet van hemzelf, want Greco hoorde haar op deze dag uit wel vijf
andere monden. Op het allerlaatste ogenblik namelijk waren de bedenksels van de
geleerde kanunnik vervangen door vrij goed herkenbare motieven uit de Los Nombres
de Cristo, het nieuwe boek van Luis de Léon, de recidiverende gast van inquisitoriale
gevangenissen, doch sedert kort beschermeling van de groot-inquisiteur de Quiroga.
Derhalve duidde de voorkeur voor de wortel van Jesse en de toonbroden van David
boven

Simon Vestdijk, Het vijfde zegel

158
de geofferde stier van de arglistige lichtrover niet zozeer op een gezonde religieuze
zin als wel op een nieuwe overwinning der Quiroga-partij op de Granvelle-camarilla!
Daardoor verminderde de kans op een oorlog met Frankrijk en Engeland, en dit had
weer tot gevolg, dat de zijdeweverijen adem zouden mogen scheppen onder de
verzwakkende druk van de fiscus. Dit alles vertelde Juan de las Cuevas smakkend,
en eten morsend op zijn glanzend costuum. Hij bracht nog een heildronk uit op de
koning, en vertrok toen met de gehele familie om naar de grote processie te gaan
kijken, waarin genoeg monsters, reuzen en draken zouden worden meegevoerd bordpapieren overwonnenen door het onbloedig offer van het Nieuwe Verbond - om
de twee jongens maanden lang bezig te houden.
Achtergebleven in de Casa, werd de kunstenaar zich des te sterker bewust van zijn
verlangen naar leven en beweging. Hij vervloekte die ongedurigheid, want zo vaak
kwam het niet voor, dat hij in het grote huis alleen was met een paar oude bedienden.
Hij probeerde te lezen, zijn gedachten zwiervan weg. Naar het atelier gaan?
Geschilderd aan de Orgaz werd er voorlopig tòch niet en zelfs wanneer hij aan de
Santiago dacht, overviel hem een zware vermoeidheid. Ongetwijfeld was hij te lang
in het atelier opgesloten geweest: met zichzelf, met Esquerrer, met hun gesprekken.
Een ogenblik betrapte hij zich op de wens de monnik nooit meer terug te zullen zien.
En het was niet de eerste keer dat hij zich hiervan rekenschap gaf: 's morgens reeds,
toen hij met Gerónima sprak, was het geweest als de aankondiging van een afscheid,
een berustend prijs geven, eerst van de geheimen die hem aan die vriend bonden,
later van de vriend zelf. En bijna ondervond hij het als een ontgoocheling, dat
Gerónima alles maar aanvaardde zoals, híj het wenste, en geen voorstellen deed, en
geen eigen oordeel scheen te hebben over de bezoeker ...
Hij wachtte tot na de vespers, - tot na vijven. In de Vega hield nu het volk kermis,
zonder overigens het straatgewoel merkbaar te ontlasten, zoveel mensen waren er
op de been op de grote zomerse feestdag. Tegen half zes verliet hij het huis, om zich
langs de Transito-synagoge in de richting te begeven van de Calle de Juan de Dios,
die naar de kerk van Santo Tomé voerde.
Enige waarheid moest er wel schuilen in de beweringen van de zijdewever, want
nooit waren de blijken ener opstandigheid tegen Granvelle's bewind hem zo
opgevallen als vandaag. Door de overvolle straten kaatsten woeste kreten, het aftreden
eisend van de gunsteling, onder vervloeking van alle regerende vreemdelingen, en
in het bijzonder van admiraal Doria, die aan het hof nog steeds de geliefde volksheld
Santa Cruz dreigde te verdringen. Het vuil en het afval, waar Greco doorheen waden
moest, was op sommige plaatsen hoofdzakelijk samengesteld uit

Simon Vestdijk, Het vijfde zegel

159
aant.

vertrapte pamfletten; en hij merkte op, dat men bij het aanbieden dezer vlugschriften
- hij las er een enkele, waarin openlijk tot moord werd aangespoord - veel minder
voorzorgen in acht nam dan vroeger. Propagandisten hadden zich dan wel vermomd
als leurders met aflaat of verkopers van door kluizenaars gezegende, zo niet
geproduceerde engelendarmen (de laatste tijd waren deze heilige linten trouwens
verboden door het Heilig Officium). Daar de politieke vrijheid van het woord steeds
veel groter was dan men zou verwachten bij een schrikbewind als dat der Inquisitie
op religieus gebied, was hun vrees misschien overdreven; hoe dit zij, op deze
Sacramentsdag scheen niemand zich iets aan te trekken van instanties, die bovendien
in de straten nauwelijks vertegenwoordigd waren. Het volk golfde op en neer,
zwetend, kauwend, snoevend, bekvechtend, in een staat van vrijheid, die alleen
bedreigd werd door de eisen der bedelaars. Troepen Moriscos hadden brutaalweg
hun kwartier verlaten en legerden zich in de schaduw langs de huizen;
marionettenspelers veroorzaakten opstoppingen; draagkoetsen waren zeldzaam,
waterdragers talrijk, prostituées niet te tellen; met walging was de schilder getuige
van een bijzonder bandeloos toneel in de buurt van de Santo Tomé (waar zijn Orgaz
zou komen te hangen!); een troep soldaten dwong een paar lichtekooien van kleding
te ruilen met ‘verbannenen’, die daar juist voorbijkwamen: door de Inquisitie
gevonnisten, die alleen hun huis mochten verlaten gehuld in de gele, roodbekruiste
sanbenito. Even later dansten de vrouwen half naakt rond, met de sanbenito's als
schaamteschort om de lendenen. Niemand protesteerde, niemand greep in; zelfs het
alomtegenwoordige kettergericht scheen met blindheid geslagen bij deze ongehoorde
overtreding, zij het ook tegen hun wil begaan door de drie gestraften. Met de korte
flanellen mantels der publieke vrouwen over zich heen, wachtten ze in een donkere
steeg tot men hun het boetegewaad teruggeven zou. De soldaten waren arkebusiers
van een Beiers regiment. Maar in de Calle de San Marcos, een smalle straat, niet ver
van het stadhuis, werd de kunstenaar aangehouden door landgenoten: invaliden uit
de Portugese veldtocht weer eens, die hem in het gedrang, de schijn aannemend alsof
ze zelf opgedrongen werden, tegen een laag gelegen tralievenster aandrukten, totdat
hij hun een aalmoes gaf, die zeker kleiner was geweest, als hij zijn degen bij zich
had gehad. Na ten overvloede nog gehoond te zijn om zijn Griekse uitspraak,
vervolgde hij zijn weg door een menigte, schijnbaar geheel bestaande uit boeven van
het minste allooi. Maar alles wisselde haastig kaleidoscopisch; dit was allerminst
een misdadigerswijk, deze Calle de San Marcos, waar men, tussen hoge balkons en
erkers als langgerekte zwaluwnesten, op de achtergrond de kathedraalspits zag
opdoemen; even later rceds werd hij gepasseerd door een lange stoet Dominicanessen,
wandelend als grote, witte, zwart overhuifde zerken in een overigens volkomen leeg

Simon Vestdijk, Het vijfde zegel

160
straatgedeelte. De snelheid waarmee het publiek zich aldus verplaatste was enorm want nu liep hij weer midden door een troep Moren, terwijl hij vóór zich een met
zweren overdekt vagebondengezicht opmerkte, waarvan hij zeker meende te weten,
dat het zoëven achter hem verdwenen was, - hun samenstelling bont en zonder
regelmaat, maar waarop men staat kon blijven maken, onder al deze wisseling, dat
was de afwezigheid van ieder gezag, de schier ontstellende verdraagzaamheid,
waarmee van overheidswege deze Sacramentsdag gevierd scheen te moeten worden.
Eerst op het plein voor het stadhuis wachtte hem een groter machtsvertoon. De
reposteros voor de huizen, de stukken zeildoek, die de naburige straten overspanden,
bewezen trouwens, dat hier de processie voorbij was gegaan. Daar hij zich vrij
onbehaaglijk begon te voelen onder zijn vrijgevochten Toledanen, dacht hij over een
bezoek aan Antonio Covarrubias; daartoe had hij slechts het stadhuis langs te lopen
en in zuidelijke richting af te slaan, twee straten ver. Op het plein evenwel werd zijn
aandacht getrokken door een volksoploop in een van de hoeken, rondom een
gesticulerende redenaar; daar in de buurt stonden ook de alguaciles, die hij reeds
eerder had ontdekt, en wat soldaten, maar zij stonden met de armen over elkaar, en
bij nader toezien bleken zij ongewapend te zijn. Het volk verdrong zich tien rijen
dik. Voortgedreven door dat verlangen naar een onderdompeling in volksmenigten
dat men wel heeft na pijnlijke ontmoetingen als zojuist in de Calle de San Marcos,
baande Greco zich een weg tot de zevende, en luisterde. Nauwelijks had hij enkele
van de woorden opgevangen, die de spreker, een lekenbroeder van de orde der
Trinitariërs, een kortgedrongen man met brede, binnen de scherpe wanglijnen kwaad
op en neer flappende lippen, over de toehoorders uitgalmde, of het angelus begon te
luiden, eerst de San Marcos, dan de Santo Tomé, en de Santa Maria la Blanca. Het
effect van het veeltonige geklep op deze groep mensen was verbijsterend. Bijna allen
volgden zij op slag het voorbeeld van de redenaar en knielden neer, het hoofd in de
handen, of zich ootmoedig bekruisigend. Greco hoorde geprevel om zich heen: het
‘Ave Maria’, - ook híj viel op de knieën, maar het laatst van allemaal, en niet voordat
hij ogen op zich gericht wist, die hier een geheimzinnige contrôle schenen uit te
oefenen: loerende ogen onder zwarte punthoeden, die gedachten wekten aan een
lange tafel met een zilveren crucifix erop, een krassende pen, een onderdrukt
gefluister, hoeden die rillingen bezorgden als de mutsen van heksenmeesters; en de
metalen kruisen mochten dit keer ontbreken op de borst dier vijf of zes onder de
knielenden verspreid opduikende gestalten in het zwart, dat hij hier familiares der
Inquisitie voor zich had, zou hem reeds duidelijk zijn geworden, indien hij sommige
van die gezichten niet herkend had van vroegere gelegenheden, van het proces van
Miguel Car-

Simon Vestdijk, Het vijfde zegel

161
aant.

candil vooral, toen men hem als getuige naar de secreto van het Heilig Officium
had geleid, langs muren, die hij nog steeds in zijn verbeelding uitgeslagen zag met
zachte, donzige, stinkende salpeter ... IJzige stilte heerste. Maar nu begreep hij ook
de samenhang! Neer te knielen bij het prevelen van de Groetenis des Engels, driemaal
daags, was geen kerkelijk voorschrift; een kruis slaan volstond als de klokken klepten;
doch de laatste tijd hadden zich onder de Joden in Toledo, onder de Portugese
uitgewekenen vooral, betreurenswaardige verminkingen voorgedaan dier litanie:
obscene toespelingen op Maria's zuiverheid, of het vervangen van ‘gebenedijd’ door
‘vervloekt’, - zodat zelfs op deze dag van feestelijke tolerantie een verhoogde
waakzaamheid geboden was, te meer - Greco werd dit plotseling gewaar bij het
beëindigen van het gebed - waar bijna één derde der aanwezigen Joden schenen te
zijn, waaronder stellig Portugezen. Van het verwoede bidden knipperden hun ogen
nog; zij streelden hun baarden, en luisterden met een minzame glimlach naar wat de
Trinitariër nog meer te vertellen had. Deze onderbrak nu zijn eigenlijke rede voor
een oproep om gaven voor de Armada te offeren in een gereedstaand busje naast het
plankier waarop hij stond. Dat hier geen tegenstander van Granvelle aan het woord
was, werd bevestigd door het vervolg der predicatie, waarin het tegen het ketterse
Engeland ging. Maar ook de Joden moesten het ontgelden, en bij elke uitval, waarbij
de spreker bloeddorstig zijn lippen optrok, juichte het volk, en knikten de baardige
Jodenkoppen, alsof dat grove zelotengezicht daar boven hen het kostbaarste middel
was om hen als ‘nieuwe Christenen’ in het goede spoor te houden.
‘Het verdorven bloed van het huis van Juda,’ zo riep de monnik schel, ‘richt
verwoestingen aan in ons dierbaar Spanje die zich met de dag scherper beginnen af
te tekenen. De Joden ruïneren ons. Zij verbergen hun geld. Portugal was en is rijk,
en wat hebben de belastingen daar opgebracht om onze geliefde koning in staat te
stellen de geestelijke reconquista van gans Europa te voltooien? Nihil! De Heilige
Moederkerk wordt ondermijnd door geheim Judaïsme. Er is onder deze duivels zeker
nog wel deze of gene, geloof mij vrij, die crucifixen vernielt en gestolen hostiën
ontheiligt ...’
‘Weg met de godloochenaar!’ vielen uit alle macht een paar Spaanse Joden in, die
bij de schilder in de buurt stonden, ‘weg met de loochenaar van de Enige God!’ Hun uitlatingen waren dubbelzinnig genoeg; Greco bewonderde de moed waarmee
ze zich hier opzettelijk aan moeilijkheden blootstelden, al waren zij dan tot zekere
hoogte gevrijwaard voor herkenning, doordat onder het Toledaanse volkstype Joodse
of Moorse trekken schering en inslag waren. Buitendien kon niemand gedoopte Joden
onderscheiden van ongedoopte.
‘Wie maken een woekerrente van drie maal de alcabalas? Wie richten

Simon Vestdijk, Het vijfde zegel

162
aant.

hun basiliskenoog op onze vrouwen en kinderen? Wie achten zich gezaligd door
een vuige lichaamsverminking en wassen hun handen voor het eten? Israël, de
aartsvijand! Het vermaledijde Israël! Door wie is Christus' Allerkostbaarst Bloed
vergoten?’
‘Israël!!’ jubelden de Joden met opgeheven armen, of elkaar in het geniep in de
ribben stotend. Nu toch even onzeker geworden, spiedde de Trinitariër somber om
zich heen, maar ook de Christenen onder de toeschouwers, handwerkslieden en kleine
burgers merendeels, hadden wraakzuchtige kreten aangeheven, en een van de
familiares wenkte hem geruststellend toe. Aan overdreven instemming, door angst
ingegeven, was men wel gewend. Dus vervolgde hij zijn sermoen:
‘Zou het een wonder zijn, indien broeder Berthold, een dertiendeeeuws prediker,
gelijk had, toen hij stelde, dat de engelen iedere dag God smeken de zondige mensheid
te verdelgen? Dezelfde broeder Berthold stelde, dat men een Jood niet tegen zijn zin
in het water mag duwen om hem te dopen, doch is dit Gods wil?’ - De spreker was
moeilijk genoeg te volgen, met zijn rhetorische vragen, doch de omstanders knikten
en lachten, zodat hij met hernieuwde moed voortging: ‘Wie zou hen niet in pek en
zwavel willen stoten, zo zij hun brutaalste bewering staande houden, namelijk, dat
de wet van Mozes evengoed zalig maakt als het Evangelie? Zo zouden Turken en
Berbers wel ...’
‘Viva la Ley de Moisén!’ kwam een jongensstem.
Een heftige beweging plantte zich voort over de menigte. Niet allen hadden verstaan
wat daar geroepen werd; toen de schilder zich omdraaide, bemerkte hij geheel
ingesloten te zijn door lieden die er later waren bijgekomen, en die elkaar nu
ondervroegen of in de richting wezen van een donker, ontvleesd jongensgezicht, dat
telkens schuddend tussen de achterste rijen opdook. Een naakte hals toonde een
bruinachtig kropgezwel; tussen de vooruitspringende neus en de bijna ontbrekende
kin drongen uit een schrijnend wonde mondspleet telkens weer diezelfde woorden,
nauwelijks verstaanbaar door het rumoer. Het opmerkelijkste aan dit gezicht waren
de ogen, zij waren zo stompzinnig wijd opengesperd, dat het wel leek alsof de
hersenmassa, waarvoor geen ruimte meer was in het te nauwe achterhoofd, op twee
plaatsen tegelijk glanzend naar buiten was gedrongen. Terwijl Greco, sterker getroffen
door dit monsterlijk voorkomen dan door het incident zelf, zich afvroeg waar hij die
schreeuwer eerder had gezien, begon men zoiets als een achtervolging, waaraan ook
de alguaciles deel wilden nemen. Doch hier en daar werden tegenwerpingen gehoord.
Rondom de monnik, afgedaald van zijn platform, verdrongen zich de Joden met
geruststellend betoog. Intussen had de jonge Jood de benen genomen, nagezet door
een paar soldaten, maar dezen vertraagden spoedig hun pas, toen zij bemerkten, dat
niemand hen volgde en dat de lekebroeder weer naar zijn plaats was teruggekeerd

Simon Vestdijk, Het vijfde zegel

163
aant.

Na zich tegen het voorhoofd geklopt te hebben, geboden de Joden luidkeels stilte;
zij glimlachten, wreven zich in de handen, en de toespraak kon voortgezet worden.
Maar onder het publiek bevond zich geen Dominico Theotocópuli meer!
Het plein was nog smoorheet, niet zonder moeite had hij zich vrijgemaakt: daar
verdween de grauwe gedaante, die hij hebben moest, in een straatgeul, uitkomend
op de Calle de Santo Tomé! Hij volgde, dravend over vruchtenschillen en vertrapte
pamfletten tegen kardinaal Granvelle. Geen acht slaand op verbaasde blikken, stormde
hij de Calle de Santo Tomé in, waar hem een school doncellas nobles passeerde,
witte meisjes met bloemen, onder de hoede van een non, die eveneens omkeek, en
zich dan vooroverboog om vuil van haar pij te vegen: straatvuil, of, waar het meer
op leek, uitgekauwde wortel. Dus had die jongen wortelkauwsel op de pij gespogen
in het voorbijgaan. Wonderlijk dat deze gele, voze stof uit dàt gezicht was gekomen,
het gezicht met de naar buiten geperste ogen, het wanstaltigs te dat Toledo hem te
bieden had! Waar was de spuwer? Hoog boven hem schimde de vierkante
Mudéjar-toren van de Santo Tomé voorbij. Nu links, of rechts, - hij koos rechts,
wierp een blik over zijn schouder terug, en daar zag hij de gezochte achter zich, in
gebogen houding stilstaand in een zijstraat, die terugvoerde naar de Calle de Juan
de Dios. Langzamer, door en door bezweet, liep hij die richting uit, de jongen ging
verder, de afstand minderde. Hij voelde zich nu heer en meester over deze gedaante.
Die houding zei immers alles; neen, dit was geen buit voor de Inquisitie: zo vreemd
gebogen, afwezig, ontoegankelijk, kon alleen een idioot op straat staan. Men kende
hem waarschijnlijk. Aan het einde van de Calle de Juan de Dios verdwenen de schilder
en de simpele propagandist voor de Mozaïsche wet achter elkaar in een slop aan hun
rechterhand, een van de verbindingswegen tussen het kwartier noordelijk van de
Transito-synagoge en de brug van San Martin.
Het gezelschap in het kroegje, waarin de zwerver hem was voorgegaan, zag hij eerst
als door een waas; in zijn ogen, vol van zon, klopte het bloed van het snelle lopen.
Een onontwarbaar stegennet, links in dat verlaten slop zijn aanvang nemend, vlak
bij een lomp stenen verbindingsstuk tussen de twee huizenrijen, had hem hierheen
gebracht; hij herinnerde zich twee binnenplaatsen, uitgestorven, op wat smerige
kinderen na, en met gras begroeid, een bochtige doorgang, deuren en tralies, en zeer
hoog reeds, de kartelige dakschaduwen. De kroeg was niet een afzonderlijk huis,
maar een willekeurig poortje onder een verwist wapen der Katholieke koningen - de
pijlenbundel was op een vage korenschoof gaan lijken! - met een willekeurige ruimte
erachter, waaruit een soort lodderig geprevel drong, afgewisseld door het gejammer
van een gitaar. Hier was de Joodse bedelaar in verdwenen. De grond was sterk
gedaald: vier

Simon Vestdijk, Het vijfde zegel

164
treden en verschillende hellende stukken lagen achter hem; rottende groenten
verpestten de atmosfeer; het was een van die slecht gewassen navels in het lichaam
van Toledo, die men op alle plaatsen aantrof, midden in kloosterwijken, tussen
paleizen, regeringsgebouwen.
Na de kroeg binnengegaan te zijn liet F.l Greco zich op een bank neer en bestelde
wijn bij een waard van het gewone beurzensnijderstype. Langzaam kwamen zijn
ogen los. Dicht bij hem zat een man met een onnatuurlijk wit gezicht, in een pamflet
te lezen; daarnaast twee muilezeldrijvers, slaperig of dronken; een paar vermoeide
hoeren met gepleisterde gezichten doken nog desolater weg op de bank die daar weer
op volgde; eindelijk bevond zich in de hoek, waaruit de muziek kwam en een gekletter
van dobbelstenen, nog een ijverig spuwend gezelschap boeven, die hun brede ruggen
aaneensloten tot een volledige ring, terwijl aan de overkant een boer uit Lagartera
herkenbaar aan zijn costuum met zilverborduursel, en wat bedelaars te zien waren.
Op de achtergrond tekenden zich twee deuren af; door een ervan liep de waard heen
en weer, de andere, waarvoor de spelers rondom een ton zaten, was dicht. Juist vroeg
de schilder zich af, waar de jonge Jood gebleven was, toen die tweede deur, op een
kier geopend, de gezochte doorliet met een grote aarden kamerpot in de hand. Hij
stapte vooruit, - zijn rechterbeen half bloot, aan de enkel omzwachteld, - maakte zich
vrij van een arm uit de dobbelende groep die hem wilde tegenhouden, en liep langs
Greco's plaats naar de buitendeur. Even later kwam hij met een lege pot terug. De
krachtige gulp van het naar buiten gesmeten vocht trok de aandacht van de bedelaars
aan de overkant.
‘Isidro,’ zei een van hen, een oude, majestueuze man met een uitdrukking over
zijn witgebaard gezicht, die het midden hield tussen verbazing en trotse woede, ‘je
bent weer te lang weg geweest. De caballeros barsten.’
De jongen zat nu op een bank naast de andere bedelaar, wiens bruin gezicht
pokdalig was, huichelachtig en slim; hij was iets beter gekleed dan de oude, wiens
gescheurde mantel in vijf, zes slippen, om zijn middel bijeengehouden door een
rafelig touw en telkens afglijdend van de schouders, naar de plaats van zijn lange
benen liet raden; een krabbelende hand af en toe bracht op het goede spoor. Greco
zag, dat de jongen, die wezenloos voor zich uit staarde, een afgebeten wortel onder
zijn wambuis vandaan haalde.
‘Men kan het wierookvat niet altijd onder zijn neus hebben,’ zei de jongste bedelaar
grijnzend, ‘en dat weet Isidro, want Isidro is een Jood.’ - Dadelijk richtte de man
naast Greco, die tot nu toe ijverig had zitten lezen, zich op en schoof zijn hoed uit
de ogen: ironische kiertjes, te blauw en te smal om afbreuk te doen aan het effect der
spierwitte huid. Met een licht Vlaams accent, pedant articulerend, sprak hij:

Simon Vestdijk, Het vijfde zegel

165
‘Noem hem geen Jood, of het Heilig Officium bemoeit er zich mee.’
‘Ik noem iederéén een Jood, als ik dat verkies,’ zei de grijze bedelaar met een
verongelijkt tremolo in zijn schorre basstem, ‘om de eenvoudige reden, dat iedereen
een Jood is.’
‘De koning ook?’
Daar Greco's buurman hem reeds een paar maal achterdochtig had opgenomen,
achtte de schilder het ogenblik gekomen zich in het gesprek te mengen met de
verzekering, dat men van hem niets te vrezen had; hij werd onderbroken door een
woeste uitval van de man met de witte baard, begeleid door spottende tegenwerpingen
van de twee anderen.
‘De koning? De Maagd sla hem met melaatsheid! Twintig jaar wacht ik mijn beurt
af om op Witte Donderdag m'n voeten gewassen te krijgen door die ...’
‘Ze stonken te veel, oude Balthazar.’
‘Zwijg, nestuil! Twintig jaar lang, - maar de jonge bedelaars gaan voor; een neef
van me kreeg het goed; hij stal de handdoek: dus had hij meteen schone voeten, een
handdoek, en z'n buik vol ...’
‘Je had ze moeten afspoelen in de pot van Isidro.’
Tijdens dit twistgesprek trachtte Greco tevergeefs Isidro's aandacht te trekken;
eindelijk stond hij op en ging naar hem toe. Van dichtbij leek het jongensgezicht
vuil, oud en star, ondanks de voortdurende trilling waarin het verkeerde; aan de lippen
en de weggezakte kin kleefde wortelkauwsel. Hij boog zich voorover en vroeg, de
hand tegenhoudend die reeds naar de van binnen met een geel kleverig gruis overdekte
aarden pot greep:
‘Wil je geld verdienen?’
‘Ik heb de koning gezien op een wit paard,’ lalde de jongen, zonder de schilder
aan te kijken.
‘Hoe heet je?’
‘Isidro de la Barra,’ zei de jongste bedelaar, ‘wat wilt u van hem, Señor?’
‘Ik wil hem uitschilderen, hij kan er wat mee verdienen.’
De man stootte zijn metgezel aan. - ‘Wij nemen hem dan wel mee, Señor, hij is
volslagen gek. Maar misschien wilt u òns ook uitschilderen. Balthazar zit stil, als hij
geen jeuk heeft, en ik helemaal. Dan brengen we Isidro naar u toe, als Uwe Genade
maar zegt waar wij uw geëerde woning kunnen vinden. Of we laten Isidro thuis, en
komen met z'n tweeën, bijvoorbeeld als de Heilige Petrus en Paulus, wat dacht u
daarvan, voor over drie weken ...?’
Maar hun rustig gesprek werd nu gestoord. De schilder vond amper nog gelegenheid
zijn huis op te geven en Isidro te verzekeren, dat hij hem schilderen zou met een
ridder op een wit paard, - er zweefde hem iets voor als San Martin met de bedelaar;
maar ook op de oude Balthazar wierp hij begerige blikken! - want al spoedig werd
hij omringd door vier of vijf van de dobbelaars uit de hoek. Hadden zij zich eerst tot
de man

Simon Vestdijk, Het vijfde zegel

166
aant.

met het witte gezicht gewend, die hun verzekerde, dat Isidro in zijn functie
uitgeschilderd zou worden als Johannes de Doper, - nu was de schilder zelf aan de
beurt. Zij naderden hem met luidruchtige strijkages, het viel hem op, dat de waard
in zijn buurt kwam staan. Alles scheen zich echter te schikken, toen hij hun te drinken
aanbood en niet ongeneigd bleek om op eieren, die de waard moest brengen voor
een eierdans, de koppen van Granvelle, de koning, Santa Cruz, admiraal Doria en
nog enkele andere rijksgroten te tekenen met een stuk zwart krijt. In de vermolmde
vloer zaten genoeg gaten om de dans te doen mislukken, beweerde de waard, maar
men hield aan, verlangend Greco's vrijgevigheid te vermeerderen door zulk een
schouwspel van behendigheid en politiek inzicht ook, zodra het er om ging Granvelle
en Doria uit de kring te hinken en Santa Cruz naar het middelpunt. Reeds had de
Griek een dommelige Philips de Tweede op een der eieren geschetst, met de oude
Balthazar critisch glurend over zijn linkerschouder, en de pamfletman, die meende
dat het een moordende caricatuur van Granvelle werd, bevredigd sissend over zijn
rechter, reeds lagen ook de andere wit-ovale effigies der staatslieden in de grote
cirkel, waarop de boeven hun krachten zouden beproeven, toen de deur in hun hoek
wijd geopend werd en een bevelende stem om de waterpot vroeg. Isidro schoot toe;
maar de deur bleef openstaan, en verschafte zo een overzicht van de ‘caballeros’,
zoals die door natuurlijke behoeften geplaagden genoemd waren, dat Greco
onmiddellijk de wens ingaf de pijpenla te verruilen voor de ruimte er achter, waar
hij zeker was goede kennissen, een vriend zelfs aan te treffen, zij het ook een vriend,
die misschien nog enige tijd wenste vast te houden aan zijn rol van vijand.
Inderdaad was het Martin de Ayala's magere dweperskop, schemerig verlicht door
een laag venster, die hem vanuit dat achtervertrek niet zonder kwaadaardigheid
monsterde! De edelman bevond zich in het gezelschap van zeven personen, die Greco
niet herkende, van wie trouwens één een zwart masker droeg, terwijl een ander op
dit moment onzichtbaar moest zijn in een der hoeken. Met enige moeite onttrok de
schilder zich aan de eierdans; een wenk aan de herbergier om een nieuwe fles te
schenken verschafte hem vrije doortocht. Ontzag voor Ayala - Greco hoorde hen iets
fluisteren over ‘El Limpio’ - scheen niet vreemd te zijn aan hun toegeeflijkheid. Hij
passeerde Isidro de la Barra; hij keek om en zag hoe de jongen over Granvelle
struikelde, die het eerst uit de kring gewipt was; de gele struif stroomde over de
vermolmde planken; Isidro knielde er bij neer, zette de pot neer, en liet van schrik
wat wortelkauwsel uit zijn mond vallen. Dus hadden de drie gele kleuren elkaar
gevonden, en Greco wist nu op welke kleur het San-Martin-schilderij afgestemd zou
zijn ...
‘Je hebt me gevonden,’ zei Ayala uiterst somber de ogen hardnekkig ge-

Simon Vestdijk, Het vijfde zegel

167
aant.

vestigd op de prachtige kling vóór hem, een familiestuk ongetwijfeld, - Thomas
de Ayala, zijn oudoom, was een der beroemdste zwaardvegers geweest van Toledo,
- dat, zo op de tafel rustend, aan het gehele toneel iets van een veemgericht verleende,
‘je hebt me opgespoord in een van de laatste wijkplaatsen der Reyes Católicos. Je
dwingt me je in kennis te brengen met uitgelezen mannen, die op de Begrafenis van
graaf Orgaz niet voorkomen, en die desalniettemin, krachtens het vertrouwen van
de graaf de Fuensalida ... in hen gesteld ... in staat zijn ...’
Hij was dronken. Als alle Spanjaarden overtrad Ayala nimmer de regels der
matigheid, maar reeds twee glazen stegen hem naar het hoofd. Daar de schilder er
in de kroeg drie gedronken had, wanhoopte hij eraan ook maar één van de namen in
zich op te nemen, die Ayala voor hem opzei, wuivend met zijn slanke hand. Evenmin
schenen de gezichten van die mensen uit de duisternis te voorschijn te willen komen;
zij bleven vastzitten aan de omgeving, ingelijst door de muurvakken, door de deur
die naar het achterhuis leidde, en door een groot vierkant vloerluik met een ijzeren
ring. De gemaskerde figuur, aan wie hij niet voorgesteld werd, bleek Iñez de Torres
te zijn, in manskleren, blootshoofds. De anderen daarentegen droegen grote hoeden
laag in hun ogen; voor het merendeel zaten zij met de rug naar de deur waardoor
Greco binnengekomen was. Een van hen richtte langzaam het hoofd op, waarbij het
onverwachte verschijnsel zich voordeed, dat de horizontale schaduw van de hoedrand,
over het gezicht naar boven trekkend, ruimte verleende aan een andere schaduw, die,
verticaal en smal, veel donkerder en onregelmatig begrensd, op de plaats waar de
neus moest zijn naar binnen scheen te dringen; hij lachte kort en zei: ‘Ik geloof dat
wij elkaar kennen, Señor.’
Het duurde enige ogenblikken, en de man had Greco nog aan hagelslag en hulp
op een onbegaanbare weg te herinneren, voordat hij begreep wie hier voor hem zat.
Van de Aragonese soldaten, die met hem het Escorial hadden bezocht, herkende hij
er toen nog twee; de drie overigen hadden een geheel ander voorkomen: minder ruw,
goed doorvoed, listig en oplettend. Zonder twijfel was het gezicht van de Aragonese
aanvoerder afstotender nog dan dat van Isidro de la Barra; de wondopening, in tweeën
gedeeld door het verminkte tussenschot, werd door zweren en kleine vleesknobbeltjes
omzoomd; borrelend werd lucht ingesnoven door een geul, die te levend was voor
de neusopening in een doodskop, te langwerpig voor een uitgezworen cyclopenoog.
Was het zijn noodlot op deze dag alleen met zulke misdeelden in aanraking te komen?
Maar hij dacht aan Manusso Theotocópuli, scheel, aan tante Eufrosina, gebocheld,
aan Covarrubias met zijn scheve mond: eigenlijk had hij altijd zo iets gekend in zijn
onmiddellijke omgeving, hij had er alleen niet op willen letten, hij had de
werkelijkheid willen zien door de bril van Renaissancistische schema's. Zo
onweerstaanbaar greep hem de lust aan

Simon Vestdijk, Het vijfde zegel

168
om te gaan schilderen, - in het wilde weg, een fantasie van superbe onooglijkheden,
- dat hij bijna was opgesprongen om afscheid te nemen.
Nadat de Aragonees Ayala in het kort over het bezoek aan het Escorial had verteld
(de ridder verkeerde daarbij in de mening, dat het de Orgaz was in plaats van de
Mauritius, die door de hagel bedreigd was geworden, hetgeen hem zeer scheen te
bevredigen), sprong hij over op Antonio Perez en de prinses d'Eboli, op losse toon,
die echter andere gedachten te verbergen scheen, en zo kon de Griek ook nog dit
vage beeld uit het verleden, de eenogige prinses die hij eens geschilderd had,
toevoegen aan zijn pas ontdekte collectie van lichaamsgebreken ...
‘De willekeur der Inquisitie,’ riep Ayala, met zijn rapier op de tafel slaand, ‘is het
eerste wat we zullen breken, en niet alleen in Aragon. Ingrijpende veranderingen
zullen ... hoofden vallen ...’
Terwijl de Aragonezen gedwongen glimlachten, haastten zich zowel Iñez de Torres
als een der drie andere mannen, die het dichtst bij Ayala zat, hem te onderbreken,
met een zijdelingse blik op de Griek. De man sprak met een sterk Portugees accent:
‘Koning Philips heeft het hout voor zijn doodkist uit Portugal naar het Escorial
laten komen, hoorde ik. De kielbalk van een oud galjoen ...’
‘Symboliek!’ riep Ayala uit, die met een trotse lach zijn snor opdraaide, ‘Portugal
en Aragon, Señores, zijn de twee ijzeren tangen ... Bij San Ildefonso, er vallen mij
allerlei gedachten in; ware mijn huispaap hier, ik zou ze laten boekstaven! In
prachtband drukken later, en jij, beste Dominico, mijn vriend, de vignetten ... Hoe
noemden de apostolische vaders en apologeten de terugkeer van alle dingen ...?’
‘De apokatostasis panton van Origenes meen je?’
Met een snelle blik nam de Portugees de kunstenaar op, maar voor hij iets zeggen
kon, was Ayala al weer verder, geen acht gevend op Iñez de Torres, die haar hand
op zijn arm had gelegd.
‘De overeenkomst tussen heden en verleden springt al te zeer in het oog! Broeders,
dat de kleuren van Aragon niet overstemd worden door die der sanbenitos! Zwijg,
ik heb het woord! Een naamkundig probleem wacht u! Naamkundig, - genealogisch
is het woord niet, tenzij dan door de geslachten ... verwantschap op grond van de
geest ... Ik zal het probleem duidelijk stellen. Wie kan mij het verschil aanwijzen
tussen de zoetklinkende vrouwennamen Johanna en Anna? Dit verschil bestaat niet.
Het bestaat evenmin als tussen Maria en een andere Maria! Want wat leert de historie?
Johanna van Aragon, luistert, Aragonese huurlingen, de moeder van de
onwaarschijnlijke bloedhond Carlos, Toledaanse van afstamming, bevond zich in
gevangenschap, toen mijn eigen grootvader Pedro de Ayala met Juan de Padilla en
twintig duizend dappere Toledanen in opstand kwam tegen de belastinggaarders en
daarbij de onmogelijkste heldendaden bedreef. En wat zien wij heden? Johanna,

Simon Vestdijk, Het vijfde zegel

169
aant.

God zij haar trouwe ziel genadig, is Anna geworden: Anna de Mendoza y la Cerda,
prinses van Eboli, - eveneens in gevangenschap! Nomen est omen. Doch ik ga verder,
caballeros. Ik sprak over Maria, twee Maria's. Sprak ik over Maria Pacheco?
Voorzeker sprak ik over deze heldin! Zestien maanden lang verdedigde zij onze stad
tegen stinkende vazallen en ogendienaars, nadat haar echtgenoot, Juan de Padilla,
reeds gesneuveld was bij Villalar; zij sloeg de Silva's de koppen bloedig en liet de
adem der republiek door onze goede stad waaien; totdat ook zij voor de overmacht
bukken moest en vluchtte ... naar Portugal! Daar stierf zij. Daar stierf zij niet,
ongelovige honden!! Verdoemde Turken, daar stond zij òp, daar verrees zij uit de
dóód, na meer dan vijftig jaar de gedaante aannemend van de godzálige, onvolprezen,
uit de Wonden des Heren bloedende ...’
‘Maria de la Visitación,’ vulde een der drie mannen aan, die reeds een tijdlang op
sprong had gezeten om Ayala de mond te snoeren, terwijl de Aragonezen met hun
stoelen schoven of peinzend op vliegen jacht maakten, ‘maar dat weet deze caballero
wel, Don Martin ...’
‘Dat weet hij niet!’ snauwde de graaf, en duwde Iñez de Torres van zich af, ‘hij
is een onwetende Griek! Het toeval heeft hem hier gebracht, ... ik zei jullie immers
dat hij te vertrouwen is ... Ik laat me, bij de Virgen del Pilar, niet de wet stellen door
Turken, of tot voorzichtigheid aanmanen door verdoemde Turken! ... Dit is mijn
vriend Dominico ... hij zal alles weten ...’
‘Zeker, dat zal hij, Don Martin,’ zei de man op rustige toon, zijn ogen in die van
de twistzoeker borend, ‘waarom vertelt u hem dan niet hoe u aan uw gebroken arm
bent gekomen?’
Ayala leunde lijkbleek achterover en rolde met zijn ogen.
‘Zijn dat Portugese Turken en besnedenen, die niet eens weten wat vechten is, El Gran Capitán zou 't hun leren, maar ze willen niet terug naar 't verleden, ze klampen
zich vast aan het eeuwig vliedend moment ... Florinda!’ schreeuwde hij, plotseling
rechtop zittend, en Iñez’ hand grijpend, en toen, twee keer achtereen, obstinaat en
toonloos met een droefgeestig lachje: ‘Florinda is het onteerde Spanje ...’
‘Het was in de Posada de la Sangre, Don Martin,’ zei de man, steeds even rustig
en veelbetekenend.
‘Koning Sebastian zal terugkeren uit het land der ongelovigen en zijn twee leeuwen
op jullie loslaten, Turken ...’
Maar ineens werd hij kalmer, - reeds de laatste opmerking, op sulligmokkende
toon uitgebracht, miste de agressiviteit van het voorafgaande, - hij scharrelde met
zijn hand aan de verkreukelde kanten kraag, en stamelde, bijna kinderlijk meegaand,
en toch alsof hij deze vraag helemaal alleen had bedacht:
‘Wil je horen, Dominico, hoe ik tegenover gepeupel de Onbevlekte Ontvangenis
verdedigd heb?’

Simon Vestdijk, Het vijfde zegel

170
aant.

Met een blik van verstandhouding naar de anderen haastte Greco zich te verzekeren
dat hij niets liever horen wilde dan dat. Men schikte bij om naar het verhaal te
luisteren. Ogenschijnlijk sterk ontnuchterd, sprak Ayala met aarzelende, zangerige
stembuigingen en een zoetsappig lachje onder de omhoogkrullende snor. Hier was
duidelijk valse schaamte in het spel, en telkens kwam dan ook een snoevende
ondertoon te voorschijn van onder de preutse coquetterie, waarmee hij enkele van
de meer pijnlijke problemen uit de physiologie der Maagden behandelde, die bij zijn
wederwaardigheden een rol hadden gespeeld. Stuitte hij daarbij op moeilijke
theologische kwesties, dan was er altijd wel een der Portugezen - alle drie hadden
zich achtereenvolgens door hun accent als zodanig onthuld - om hem bij te springen:
geen ijdel ceremonieel, want het uitgangspunt van de twist in de Posada de la Sangre
had in niets meer of minder bestaan dan in de aanstoot gevende stellingen, te
excentriek bijna om voor ketterij te kunnen doorgaan, van Francisco Sanchez, de
hoogleraar in Salamanca, die nog steeds gevangen werd gehouden door de Inquisitie.
Een tijdlang was de onstuimige warhoofdigheid van deze geleerde het onderwerp
van ieder gesprek geweest. In de grote herberg bij het Zocodover, waar Ayala op
een avond neergestreken was, hield men zich aan een naburige tafel bezig met het
vraagstuk der elf duizend maagden, waarvan Sanchez beweerd had, dat er maar elf
waren. Zijn argumenten werden door die bezoekers zorgvuldig uitgeplozen, aan de
hand van oude martyrologieën; maar hun toon beviel de ridder allerminst, en dat
werd er niet beter op, toen men aan andere, verder strekkende Maagdelijkheid begon
te tornen, op de gewone Dominicaanse wijze, alleen veel onbeschaamder. De
Dominicanen immers ruimden altijd nog een plaats in aan de zuivering der Heilige
Maagd vóór haar geboorte, als embryo, - dientengevolge was het verschil met de
volstrekte en ondubbelzinnige, want door het moederlichaam van de aanvang af
bepaalde Onbevlekte Ontvangenis, waarvoor de Franciscanen opkwamen, miniem,
en, als men het scherp stelde, een kwestie van enkele seconden. Dit tijdsverschil bij
het uitwissen van de erfsmet had reeds menig scholastenleven verbitterd, menig
‘Roma locutus est’ door de wereld doen donderen, menige bloedige knokpartij tussen
Spaanse studenten op zijn geweten gehad. Ayala's buren in de Posada de la Sangre
evenwel waren niet van zins hun bestaan hierdoor te laten vergallen, integendeel,
hun uitgelatenheid was al groter geworden, en steeg ten top, toen een van hen het
geval verhaalde van een door de Inquisitie gestraft priester (wellicht een op
dwaalwegen geraakt alumbrado, hetgeen in overeenstemming scheen met het besef
van zondeloosheid dat uit zijn handelingen sprak), die een van zijn biechtkinderen,
na haar misbruikt te hebben, verzekerd had, dat ze zo rein was als de Heilige Maagd.
Daar de uitspattingen niet hadden plaatsgegrepen tijdens of vlak na de biecht,

Simon Vestdijk, Het vijfde zegel

171
aant.

was alleen de ketterse uitlating strafbaar; men roemde luidkeels de Inquisitie, voor spionnen was men nu eenmaal nergens veilig, - maar ging door met zich vrolijk
te maken over de onbevlektheid van maagden, die geen maagden, en elf duizend die
er maar elf waren. Op dit ogenblik had Martin de Ayala ingegrepen.
‘Ik ben gewoon mijn eigen rechter te zijn,’ sprak de ridder afgemeten, maar nog
steeds behaagziek oogknipperend, ‘ik ben ridder van de geestelijke orde van Alcántara,
en gebonden aan de vierde gelofte, betreffende ridderdienst onder alle omstandigheden
aan de Heilige Lelie onder de Doornen; ik had dus geen keus. Het speet mij voor de
man, het speet mij achteraf voor mijn verbrijzeld lichaamsdeel. Ik ging op hem af,
noemde mijn naam, en vroeg hem koudweg of hij wist, dat San Ildefonso een Toledaan
was geweest en voor Toledanen zijn tractaat ter verdediging van de Inmaculada
Concepción had geschreven, waarbij ik hem met alle kracht, die een leven vol
zelfkastijding schenkt, fixeerde. Men bespotte mij, Dominico, doch de gedachte aan
Christus' lijdensweg was mij een steun. Nog talmde ik met mijn wrake. Ik vroeg
hem, op de meest onverstoorbare, rootse en hooghartige wijze, of hij wist, dat er
vrouwen bestonden, nonnen, beatas, die, zonder de Onbevlekte Duive van de Heilige
Geest in reinheid te evenaren, nochtans mochten bogen op wat ons mannen slechts
door het mystiek begrip voor de zuivering, voorafgaand, voornoemd ... Kortom, hij
ontkende.’
Tot nog toe had Ayala zijn verslag in goede volgorde uitgebracht. Mogelijk doordat
zijn roes hem weer de baas werd, of doordat hij niet voor de tweede keer zo duidelijk
wilde zinspelen op Maria de la Visitación en het toch niet laten kon, raakte hij nu
verward in zijn woorden, - zijn ogen richtten zich onderzoekend op de deur naar de
gelagkamer, neen, het was toch iets anders dat die stoornis had teweeggebracht: een
rumoer daar onder de mindere gasten, dat reeds enige tijd hoorbaar was geweest;
allen werden zich nu bewust hiervan.
Het was louter toeval, dat de rondgaande wacht van alguaciles het kleine herbergje
uitgekozen had voor een nader onderzoek naar het gedrag der feestvierende Toledanen.
Dat er misdadigersbenden plachten samen te scholen, wist men, maar misdadigers
waren onschadelijker in kroegen dan er buiten, en stellig zou de wacht het lage huisje
dan ook voorbijgelopen zijn, indien niet een vreselijk getier en gekletter hun het
bewijs had geleverd niet alleen voor het dragen van wapens, maar voor het gebruik
ervan. Een van de spelers had een ander ‘borracho’ genoemd, hetgeen juist bloedig
gewroken ging worden, toen de alguaciles, met de gewone formule ‘In naam des
konings, geef de wapens over,’ de kroeg binnendrongen. Wat hierop volgde zou
wellicht alleen tot het gehoor doorgedrongen zijn der voornamere bezoekers, ware
het niet, dat de waard, door een onverklaarbare paniek aangegrepen, dwars door de

Simon Vestdijk, Het vijfde zegel

172
aant.

vechtenden heen in allerijl was gevlucht in de richting van hun deur, die nu
opensprong om hem door te laten in het niet tijdig genoeg geweerde gezelschap van
de oude Balthazar: een hijgend en vloekend toonbeeld van seniele verontwaardiging,
met afzakkende vodden tot aan de navel. Greco zag de prachtige tors, met ribben
van een boeteling, de schilferende huid roodgevlekt door ongedierte, uitdagend
teruggedraaid, midden tussen de deurposten; achter hem woelde een chaos van
aanvallende armen, stotende hoofden onder narrenkappen, schichtig doorlicht van
degens en navaja's, doorkogeld met eieren vanuit de hoek bij het raam waar de boeven
langzaam bijeengedreven werden. Even voor de waard de deur sloot, vloog Isidro's
pot kantelend en zijn inhoud spillend door de lucht; van Isidro zelf was niets te
bekennen.
De waard zette zijn schouder tegen de deur en draaide de sleutel om. Ayala was
naar voren gestormd, als om zich een doortocht te banen, in verrukking schreeuwend:
‘Mijn Toledanen, weert u tegen onrecht ...’ - daar werd hij de bedelaar gewaar, die
deed alsof hij een hoed van zijn ongedekt hoofd nam en hem heen en weer wuifde
voor zijn blote buik. Iñez de Torres trok de edelman achteruit. De andere zes
verzamelden zich rondom de waard, een kleine man met waterig ontstoken oogjes
en een rossige snor, die bij deze gelegenheid zijn onderdanigheid verruilde voor
veldheersallures.
‘Caballeros,’ fluisterde hij, ‘er staat slechts één weg voor u open, en die leidt naar
de Baños. In het achterhuis zijn ze binnen tien tellen en ik kan die deur dáár niet
afsluiten.’
‘Ik weiger te vluchten,’ zei Ayala.
‘Don Martin, denk om uw gelofte, en wees verstandig!’ - Ook de Aragonese
aanvoerder, de Portugees die dit geroepen had ondersteunend, wendde zich tot de
ridder om hem aan te sporen van deze enige ontvluchtingskans gebruik te maken;
maar zij bereikten niets anders dan dat Ayala zich in vechthouding opstelde, in zijn
linkervuist de degen, waarmee hij kleine golvende stootbewegingen volvoerde. Greco
zei haastig:
‘Wij doen hier niets strafbaars, caballeros, waarom niet te wachten? Men heeft
ons misschien niet eens opgemerkt!’
‘Mal grado aya Dios!!’
Tegelijk met een slag op de deur werd deze rauwe vloek uitgestoten door de
gemaskerde Iñez de Torres. Het kon in de hitte van het gevecht gebeurd zijn, - dat
dit onverminderd voortwoedde bewezen schrille vrouwenkreten, - doch niemand
hield rekening met die mogelijkheid. Maar een opvallende verandering greep nu
plaats in het uiterlijk van de Portugees die tijdens het gesprek voornamelijk het woord
gevoerd had. Hij verhief zich op de tenen, drentelde als op toneellaarsjes voor Iñez
de Torres langs en om de waard heen, die zich gebukt had om het vloerluik

Simon Vestdijk, Het vijfde zegel

173
op te tillen; hij kruiste de handen op de rug, haalde meer dan eens diep adem, - dit
alles vlug en zakelijk als volgens een vaststaand program - hij sloot de ogen, opende
ze weer wijd, starend onder zo sterk mogelijk gefronste wenkbrauwen, waarna hij
op zachte toon tegen Ayala zei:
‘Zij is hier. Zij gebiedt u ons te volgen.’
‘Ik vlucht niet, vreesachtige Turken!’
‘Zij is hier. Ik zie haar daarginds in haar wit kleed, de zwarte kap, de rozenkrans
in de hand. Ik hoor haar stem, die u, onder aanroeping van het Heilig Hart, deze
overwinning op uw werelds eergevoel aanprijst. Ik tast haar handen, de rode stigmata,
het bloed kleeft ...’
‘Je liegt, Turk! Pedro de Ayala vluchtte niet, Martin de Ayala vlucht niet! Padilla
y Comunidad!! In zijn tijd waren er geen laffe Jezuïeten ...!’
‘Ik verneem daar duidelijk hoorbare voorspellingen betreffende het koningschap,’
sprak de Portugees, onbeweeglijk rechtop, de longen gevuld en stijfgevouwen de
handen, terwijl de anderen zich achter de wenkende waard verdrongen, die de eerste
stenen treden, zichtbaar onder het luik, was afgedaald, ‘wierook nevelt door de ruimte,
toebereid voor het kroningsfeest. Zij ziet u aan ...’
Ja, dat moet een Jezuïet zijn, dacht El Greco, met een ijle bevreemding, die hem
bevloog vanuit zijn eigen jeugdjaren. Geruster, killer en berustender dan bij zulk een
systematische overredingskracht kon men zich niet voelen ... Ook Ayala was er de
man niet naar om daartegen bestand te zijn; zijn weerstand slonk, en gewillig liet hij
zich door Iñez en de ‘Jezuïet’, - wiens kleding overigens niets verried van zijn staat,
- naar het luik voeren, waardoor zij nu de een na de ander verdwenen, de bedelaar
Balthazar inbegrepen, die, in tegenstelling tot zijn vroegere uittartende houding, als
een windhond bibberde, met ingetrokken buik en zwoegende ribbenkast. Ondanks
de bezwaren der Portugezen nam men hem mee om erger te voorkomen. Zijn angst
voor de Inquisitie, waarmee hij de alguaciles bleek te verwarren, was zo groot, dat
men anders gevaar gelopen had door zijn vertwijfeld protest de politie op het spoor
te brengen van hun aanwezigheid. Na hen langs zich heen te hebben laten gaan, sloot
de waard het luik; een kaarslantaren droeg hij in de hand. Beneden vond men er nog
drie, die verdeeld werden onder de aanvoerder der Aragonezen, Iñez de Torres, die
Ayala steunde, en de kunstenaar, bij wie de half naakte bedelaar zich aansloot.
Niets was er in hem dat waarschuwde voor gevaren. Alles werd beeld, verloor zijn
nuchtere betekenis, tot de betrekkingen tussen Ayala en de Aragonezen toe, waardoor
betrekkingen tussen Ayala en Fernando de Cisneros bewezen werden, een dwaas en
lichtschuw verband, - wat was het belang hiervan? Het waren zijn modellen, die
schilderachtige groeperingen aangingen, meer niet! Bij het afdalen van de trap had
hij gezien

Simon Vestdijk, Het vijfde zegel

174
aant.

hoe zij blikken wisselden, op hemzelf betrokken ongetwijfeld; men achtte zijn
aanwezigheid bedenkelijk; maar die blikken zou hij later nog wel eens tegenkomen
in verf, ze veilig wegsluiten onder vernis! De Aragonees, en de oude Balthazar, die
blazend naast hem voortstrompelde over planken en stenen, en Isidro de wortelspuwer,
zij hadden hem op deze avond geleerd waar hij zijn gedaanten te zoeken had voortaan:
onder het uitschot, te midden van lichamelijk verval, - maar ook geestelijk: rèsten
van geest, die in de modder lagen te rotten, maar waaruit zijn eigen geest zich
rechtstandig verheffen zou, zoals Toledo gebouwd was op deze muf stinkende gangen!
‘Stil, oude man!’ fluisterde hij tegen de bedelaar, die weer over de Inquisitie begon,
‘ik zal je uitschilderen als inquisiteur, als kardinaal! Wees maar niet bang.’
‘Ik heb een zoon in het leger, in Vlaanderen,’ steunde Balthazar, zijn lompen
opsjorrend en zich bukkend onder een laag stenen poortje, dat de inleiding was tot
een onregelmatiger en in zijn vernauwde vorm minder kelderachtig ganggedeelte.
‘Je zult hem terugzien. En je neef met de gewassen voeten ook!’
Zij liepen geheel achteraan. Voor hen uit vluchtten drie gele lantarenpunten, telkens
verduisterd door de gestalten die tussen puin- en kalkhopen voortsprongen. Het
niveau daalde nog iets, de wanden, van gestampte aarde of oeroude baksteen, werden
vochtiger; toen bleef alles gelijkmatig van hoogte, richting en doorsnee. De vloer
was slibberig, vol kuilen, zodat de schilder en zijn toekomstig model bedenkelijk
achterbleven. En reeds traden vertakkingen op, nissen, korte zijgangen, dan ook
langere. Zij sloegen een hoek om waar het water naar beneden gutste uit een loden
pijp hoog in de zoldering, die door vers gezaagde planken gestut werd. De gangen
waren dus éérder gebruikt voor doeleinden, waarvoor ze wellicht oorspronkelijk ook
waren bestemd: ontvluchting. Het waren geen kelders van huizen, want nergens zag
men deuren, kokers of lichtspleten; het waren geen resten van oude Moorse
heiligdommen, want in geen enkel opzicht geleken zij op de ‘moskee’ diep onder de
Casa del Greco, waar nu het portret van de Heilige Jacobus major stond; zij waren
doelmatig, en weinig angstaanjagend, behalve dan voor de oude Balthazar, die zich
reeds gemarteld zag door de handlangers van het Heilig Officium met al het water,
dat daar van de muren naar beneden gleed, tot in zijn keel, tot in zijn maag!
‘Soms tot acht jarras toe, Señor, laten zij in ons arme schelmen naar binnen lopen,
- en geen Isidro de la Barra daar: dàt is nog de grootste kwelling, heeft men mij
verteld, al die uren zonder Isidro.’
Greco lachte en hief zijn lantaren hoog op; er was niets meer te bekennen van de
voortvarende gidsen. - ‘Je overdrijft, vriend; zolang men jullie kan uitschilderen,
gebeurt er niets van die aard! Het penseel be-

Simon Vestdijk, Het vijfde zegel

175
dwingt de familiares, en ook de modellen zijn veilig. Breng zoveel mogelijk mee
naar mijn Casa, later: Isidro, en al je neven en nichten!’
Ja, nu waren zij geheel op zichzelf aangewezen. Reeds eerder had Greco niet weten
te zeggen of de anderen links of rechts waren afgeslagen, en daar splitste de gang
zich nòg verwarrender: één tak liep terug in zuidelijke richting, - aangenomen dat
zij tot dusverre recht op de Baños de la Cava af waren gegaan, waarop de waard
gezinspeeld had, - een tweede en een derde, flauw van elkaar buigend, waarschijnlijk
in de richting van de rivier. Want een zwak geruis woei aan met een lage, koele
luchtstroom, en toen de Griek, die op goed geluk de meest zuidelijke van dat paar
gekozen had, tien passen daarin had afgelegd, begon een zwak schijnsel te strijden
met het schommelende kaarslicht. De muren verbrokkelden, scheuren tonend vol
gruis, daar kwam een staalblauwe driehoek bloot, het geruis groeide aan, en nu had
niemand meer kunnen zeggen waar zij zich bevonden: aan het eindpunt der gangen,
of in een willekeurig hol, uitgevreten in de Taagoevers, die zich aan de overkant
golvend of puntig tegen de avondhemel aftekenden. Een opgejaagde vleermuis
beschreef trillende kringen en verdween. Balthazar was op de knieën gevallen.
Beneden, vlak onder hun voeten bijna, stroomde de Taag.
Zij beklommen de rotsige oeverkam om naar de stadkant af te dalen. Geen spoor
was er te bekennen van Ayala en zijn makkers. Verrassend dichtbij bleek de Baños
de la Cava te liggen, toen zij op het hoogste punt, onder een paar scheefgewaaide
pijnbomen door, hun oog lieten gaan over de door de volle maan verlichte stad: een
Oosterse stad in rouw, verbrijzeld onder de nacht. Links van de ruïne, waarvan de
zware, stompe rondelen, die als bleke stelen van paddenstoelen uit de rots verrezen,
door de tussengelegen muurbrokken voor een val in de rivier schenen te worden
behoed, spande de brug van San Martin haar drie schemerige bogen. Maar ook andere
gebouwen toonden zich op merkwaardig geringe afstand; achter de cigarrales doemde
links de San Juan de los Reyes op, Esquerrer's klooster, dan de Santa Maria la Blanca,
dan rechts de Transito-synagoge, waarnaast op begroeide hoogten de Casa del Greco
zich verhief, hemelsbreed niet verder weg dan tien minuten lopen ...

Simon Vestdijk, Het vijfde zegel

176

Tweede deel
Negende hoofdstuk
Ketters, rebellen en alumbrados
‘El Limpio’, zo werd Martin de Ayala door zijn Toledanen genoemd: een bijnaam,
die zowel op de zuiverheid van zijn bloed betrekking kon hebben als op dat bepaalde
dogma, - dogma voor het gevoel van vele Spanjaarden, - waarvoor hij nog wel wat
meer had willen opofferen dan een gebroken arm alleen. Het was waar, dat het volk
slechts aan de eerste uitlegging dacht, de gebruikelijke. Sinds lang kende men Ayala
als een zonderling, die in een veelzijdig idealisme de drijfveren vond voor de meest
tegenstrijdige handelingen. Een vrome geseloefening in de duistere vertrekjes van
zijn ‘Alcazar’ kon hij, om slechts iets te noemen, zonder overgang laten volgen door
een orgie, niet om de zinnen te bevredigen, maar om hen te doden, en te doden niet
door de nasleep van wroeging en berouw, doch in en door de zondige daden zelve,
die door hem als een vrijwillige marteling werden beschouwd. Hij was de zoon van
een Ayala, die zich van de roemruchte tradities van zijn geslacht weinig aangetrokken
had, van aanleg een schrander koopman veeleer; maar daar het een graaf van
Fuensalida niet voegde om handel te drijven, bleef hij straatarm, met een eeuwig
knagende nijd op familieleden uit zijtakken, die zwaardvegers waren geworden,
lakenhandelaars of architecten. De terugslag in de zoon, mede op grond van vage
herinneringen aan de grootvader, de beroemde vrijheidsheld, was ontstellend. Als
jongen dreef hij zijn ascetisch patriotisme zo ver, dat hij dagen achtereen, zonder
voedsel te nuttigen, op de plaats van het vroegere huis van Juan de Padilla de wacht
hield, - na het dempen van de opstand der Comuneros was dit huis met de grond
gelijk gemaakt, - en iedere voorbijganger lastig viel, die zijn hoed niet afnam voor
dit eerbiedwaardig vacuum. Uit die jaren werden nog andere, en bedenkelijker dingen
van hem bericht. De Mozarabische ritus, in zwang bij de oude West-Gothen, en later
door kardinaal Ximenes als curiositeit opnieuw ingevoerd, liep door het drijven van
de Pauselijke nuntius gevaar afgeschaft te zullen worden. Fier als geen ander op zijn
Gothische afstamming, en door die oorspronkelijke liturgie niet het minst bekoord,
omdat zij meer dan vijf eeuwen geleden in een duel tussen twee ridders in Burgos
tegen de Gregoriaanse eredienst met de blanke wapenen verdedigd was, besloot hij
zijn ongenoegen kenbaar te maken op een wijze, ontleend aan dat historisch moment.
Het duel was onbeslist gebleven; men had het toen geprobeerd door twee missalen,
een Mozarabisch en een Gregoriaans, in

Simon Vestdijk, Het vijfde zegel

177
aant.

de vlammen te werpen; ook dit Godsoordeel bleef onbeslist. Ayala nu, bij zíjn
Godsoordeel, dat bestond uit brandstichten in de kathedraal op twee plaatsen tegelijk,
trachtte het noodlot een handje te helpen door het vuur in de hoofdkapel harder te
stoken dan dat in de Capilla Mozárabe; beide haarden werden spoedig ontdekt, zodat
de schade gering was, en officieel werd nooit toegegeven, dat Martin de Ayala de
dader was geweest. Want zelfs toen reeds hield men rekening met zijn eigenaardige
populariteit, zowel bij het volk als bij de oude gezeten Toledaanse families, met hun
eigen herinneringen aan het Middeleeuws verleden, dat draaide om de twisten tussen
de Ayala's en de Silva's, herinneringen aan de strijd onder de Katholieke Koningen
en aan de grote opstanden in 1520, welke laatste, na zijn mislukt ingrijpen in kerkelijke
aangelegenheden, meer en meer Ayala's geest begonnen te vervullen. Bewerkt door
zijn biechtvader, stortte hij zich in een religieuze crisis; hij legde zichzelf als straf
op, niet verder in het lokkend verleden terug te gaan dan de Katholieke Koningen,
zwoer dus mèt de Mozarabische ritus zijn afstamming van de Cid af, om van de
halfgod-Hercules, Toledo's legendarische stichter, nog maar te zwijgen, en las dagen
en nachten achtereen in de Vita Christi van Ludolf van Saksen. Deze lectuur vooral
wakkerde zijn voorliefde aan voor het omstreden geloofspunt der Onbevlekte
Ontvangenis, en het was niet twijfelachtig meer in welke der drie geestelijke
ridderorden hij treden zou. Van de orde van Alcántara werd hij een der
schilderachtigste leden: moedig, stuurloos, intransigent als geen tweede Castiliaan.
Op vijf-en-twintigjarige leeftijd lid van de gemeenteraad, had hij drie duels met
andere regidores, die zijn voorstel niet ondersteunden om een standbeeld van Maria
Pacheco op te richten tegenover het huis van haar echtgenoot Juan de Padilla. Reeds
toen huisde hij in zijn desolaat Alcazar, waar hij honger leed, omgeven door de
zijnen: wrakken uit de tijd der Comuneros zoals hijzelf dreigde te worden, of theatrale
warhoofden, die hun afstamming vervalsten om hun eigen persoon luister bij te zetten
in de glans, afstralend van Don Martin de Ayala. Voor zijn huiskapelaan gold
hetzelfde. Deze trachtte zich bij Ayala onmisbaar te maken door oude armorialen
van stof te zuiveren en Toledaanse kronieken uit het Latijn te vertalen. Maar hij
kènde geen Latijn: dàt hadden, bij hun pogingen om hem uit te horen, op die
Januariavond van '83, in de Posada de la Sangre, de drie Portugese Jezuïeten al
spoedig ontdekt! Zo twijfelachtig aanzien genoot in geheel Spanje de orde, waartoe deze drie mannen
behoorden, dat hun vermomming geen verwondering hoefde te wekken. Optredend
als Portugese kooplieden op zoek naar relaties, legden zij in de oude Keizerstad hun
oor te luisteren. Zij vernamen wat zij hadden verwacht. Iedereen wist, dat de koning
de Inquisitie gebruikte om de Jezuïeten tegen te werken, en in het drie jaar ge-

Simon Vestdijk, Het vijfde zegel

178
aant.

leden veroverde Portugal, dat van hen wemelde, van vervolging afzag uitsluitend
om geen opstanden te ontketenen. Want wie in Portugal de Jezuïeten te kort deed,
joeg het volk te hoop, en zowel onder het volk als onder de lagere geestelijkheid
leefden nog heimelijke idealen, deels dwaas fantastisch, van een herstelde
onafhankelijkheid en een teruggeroepen dynastie. In Spanje zelf was dit anders.
Philips mocht geschoold zijn in de exercitia spiritualia van Iñigo de Loyola, - men
beweerde dit, - hij was bevreesd genoeg voor een te grote macht van diens
volgelingen, - die de Paus onvoorwaardelijk gehoorzaamden! - om hun vijanden, de
Dominicanen, de Inquisitie, de Granvelle-partij, zolang als het ging, de vrije hand
te laten. Jezuïeten behoorden uitgezonden te worden naar ketterse landen, daar
verrichtten zij nuttig werk, niet in een Christelijk geregeerde staat als Spanje. De
gang van zaken was gewoonlijk deze, dat de Jezuïeten als ‘alumbrados’ werden
behandeld, als onevenwichtige, half ketterse mystici; Dominicaner geleerden zorgden
dan voor een aanklacht, het Heilig Officium deed de rest. Voor het oog van de wereld
was dit alles gerechtvaardigd, doordat er onder deze inheemse Jezuïeten, zowel in
Spanje als in Portugal, inderdaad meer mystieke dweepzucht voorkwam dan wel
strookte met Loyola's oorspronkelijk oogmerk, maar ook vond men er genoeg onder
die wat wilskracht, discipline en nuchtere werkelijkheidszin aangaat op geen enkele
vooruitgeschoven post der Compañía de Jesús misplaatst geweest zouden zijn, en
deze vermomde Portugezen waren er drie van. Spoedig hadden zij zich in Ayala's
vertrouwen gedrongen; de kapelaan werd uitgeschakeld; gehele avonden kwamen
zij nu in het vervallen Alcazar, en vertelden, en luisterden, en naderden hun doel stap
voor stap.
In zekere zin troffen zij een voorbereide bodem. Vermoeid door uitspattingen,
teleurgesteld door alles wat met liefde samenhing, was Ayala als op geen ander
tijdstip geneigd het oor te lenen aan inblazingen, onbekende, verweg wonende
vrouwen betreffende. Iñez de Torres had hem bedrogen met Don Pedro Moya de
Contreras, beter: zij was daartoe gedwongen door een geraffineerd stelsel van
dreigementen, waarin Alejandro Sénsino zijn rol had gespeeld; zij trachtte Ayala nu
tot wraak te bewegen. Dat was een krankzinnig plan, en voor Ayala vooral dáárom
onuitvoerbaar, omdat uitstel en zelfbeheersing erbij geboden waren, hetgeen met
zijn temperament even weinig strookte als het straffeloos verdragen van beledigingen.
Maar zich op Don Pedro te wreken zònder uitstel, met pistool of degen, betekende
een zekere ondergang. Zijn eerste opwelling: Iñez de Torres weg te jagen en bij
andere vrouwen verstrooiing te zoeken, leidde tot niets, eensdeels doordat zij
welbeschouwd geen schuld droeg, anderdeels doordat hij haar beroep op zijn
‘pundonor’ had moeten weigeren en dus afhankelijk werd van haar welwillendheid
hem (en anderen!) daaraan zo weinig mogelijk te herinneren. Met over-

Simon Vestdijk, Het vijfde zegel

179
aant.

leg maakte zij gebruik van deze omstandigheid. Stilzwijgend aannemend, dat hij
haar niet verlaten zou, eerbiedigde zij de rust, die zijn zinnen behoefden, herhaalde
haar pogingen om hem tot wraak aan te zetten, waarbij slagen waren gevallen, niet,
maar gewaagde nu op suggestieve wijze van een nòg verderaf gelegen uitstel; een
oneindig geduld; netten voor Don Pedro, - en waarom bij hem stil te staan? - neen,
netten voor het gehele corrupte systeem van dwang en spionnage, netten voor
Inquisitie en Granvelle-partij, misschien eerst door het nageslacht te spannen, door
nieuwe strijders voor het gemenebest, die zijn taak overnamen, zoals híj die der oude
Comuneros... Hun verhouding werd platonisch en politiek, en dit was precies wat
de drie Jezuïeten nodig hadden.
Van de huiskapelaan hadden zij reeds vernomen, dat Ayala zijn hand in het vuur
zou steken voor de Onbevlekte Ontvangenis, toevallig ook een der Jezuïetische
specialiteiten; hierin kwamen zij met de Franciscanen overeen. Tot meerdere glorie
der Hemelskoningin wisten zij de overprikkelde edelman nu bewijskrachtige verhalen
te doen, legenden aanschouwelijk voor te stellen, wonderen af te schilderen, zo
veelvuldig en overtuigend, dat hij hunkerend begon uit te zien naar hun bezoeken.
Tot alles zou hij bereid zijn geweest in ruil voor méér verhalen. Na een belofte van
geheimhouding openbaarden zij hem hun geestelijke staat; daar hij hun toen reeds,
zonder een blad voor de mond te nemen, over zijn verhouding tot Don Pedro had
verteld, was het ene geheim het andere waard, en zij durfden verder gaan. Want nu
kwam het moment, waarop zij, als geoefende roofvogels steeds lager cirkelend, van
de hoge geheimen der Moeder Gods afdaalden tot hun eigenlijke zending, die zich
geleidelijk aan onthulde als politiek; halverwege ontmoetten zij dus de invloed van
Iñez de Torres, die, omgekeerd, vanuit zondige verwikkelingen tot dat niveau
opgestegen was. Iedereen in Toledo, ook Ayala, had reeds van de alumbrada Maria
de la Visitación gehoord, de lekezuster in het Lissabonse klooster van de Annunciada,
van wier verdiensten een deskundig verslag, mede-ondertekend door Luis de Granada,
juist Paus Gregorius de Dertiende bereikt had; men had gehoord over haar wonderen
en genezingen, enkelen ook over haar voorspellingen aangaande Spanje's toekomst.
Voordat de Jezuïeten Ayala van dit laatste punt in kennis stelden, hadden zij reeds
een vrij volledig beeld voor hem ontworpen van de zieneres, de bruid Christi, de
licht uitstralende, zwevende, engelreine! Zij toonden een geschilderde miniatuur van
een jonge, bekoorlijke vrouw, die hem in verrukking bracht. Deze miniatuur was een
vervalsing, - en niet de enige. Want niet alleen verzwegen zij, dat het een
Dominicanessenklooster was, waar Maria de la Visitación wereldse groten ontving,
pestlijders genas en luiers van zuigelingen zegende, - Ayala zou er aan kunnen
twijfelen of de sfeer van zo'n klooster het aanschouwen van de Virgen Purísima wel
begunstigde naast dat van de

Simon Vestdijk, Het vijfde zegel

180
Goddelijke Essentie, de Heilige Drieëenheid en de Duivel, die de Portugese
wonderdoenster verschenen was met een koningshoed op, zijn linker bokspoot jichtig
en wit omzwachteld! - zij verzwegen ook de rol, door hun eigen ordegenoten gespeeld
bij het suggereren, verwekken, redigeren dier half religieuze, half politieke visioenen.
Haar biechtvader, die haar volkomen beheerste, was geen Dominicaan, doch een
rector van een der Jezuïetische colleges in Lissabon, die met behulp van het gehele
klooster Maria's gaven exploiteerde, maar eerst met een zuiver politieke campagne
begon, toen de lang verwachte en spoedig door allerlei autoriteiten voor echt
verklaarde stigmata hun intree hadden gedaan. Wat Francisco Esquerrer had vermoed
was waar: deze stigmata waren met rode verf op de huid geschilderd, waarschijnlijk
buiten medeweten van de beata zelve, die soms halve dagen in trance verkeerde,
gezeten op een toneel, zodat niemand dichter bij haar kon komen dan tien meter.
Achter het toneel bevonden zich zweefapparaten, luiken en coulissen, waaruit de
mirakels, wierookomwolkt, hun oorsprong namen. Het was de oude, half blinde Luis
de Granada bij al zijn critische geschooldheid in het Thomisme, nauwelijks kwalijk
te nemen, dat hij van deze machinaties het slachtoffer werd. Als schrijver zeer geliefd
in Rome, - in Spanje stonden zijn werken op de index, - gaf hij de doorslag bij de
voorlopige Pauselijke sanctie der wonderen, voorzover alles niet in Rome uitgebroed
was ten minste, waarvoor zowel het optreden juist der Jezuïeten pleitte als de
voordelen voor de Pauselijke politiek om Portugal weer van Spanje los te scheuren
en een der pretendenten op de troon te plaatsen. Van die pretendenten zwierf er één,
koning Antonio, in Frankrijk of in Engeland rond; de andere, de bij het volk zeer
geliefde koning Sebastian, zou zeker meer kans gehad hebben, indien hij niet in '78
op een kruistocht tegen de Moren in Marokko gesneuveld was. Maar de Portugezen
geloofden niet aan zijn dood; namen aan, dat hij, schijndood of sluimerend op het
geheimzinnige eiland Incoberta, door twee leeuwen bewaakt, ieder ogenblik naar
Portugal terug kon keren. Verscheidene bedriegers hadden zich reeds voor hem
uitgegeven, het volk kwam dan wel in opstand, maar om ook de overwegend
Spaansgezinde hogere kringen in beweging te brengen was de gelijkenis steeds te
gering geweest. Ten slotte zagen de Jezuïeten af van pseudo-Sebastiaans. Nadat
Maria de la Visitación enige tijd over het eiland Incoberta en de twee leeuwen
georakeld had, wijzigde zich het karakter harer voorspellingen, die nu eerder de
Spaanse veroveraar betroffen dan het eerlang te bevrijden Portugal. Deze
voorspellingen, berustend op een degelijke kennis van Toledaanse toestanden en
legenden, waren het waarmee men Martin de Ayala's patriottische geest trachtte te
vervullen. Zij betroffen het koningschap en de republiek, de Comuneros en de
stedelijke richten, die nog steeds met voeten getreden werden, de willekeur der
Inquisitie en de valse raads-

Simon Vestdijk, Het vijfde zegel

181
lieden aan het hof; zij waren vaag en pasten zich lenig aan: na iedere ontdekking in
Ayala's zieleleven vertrok er een renbode naar Portugal, of de wijze profetes werden
eigenmachtig nieuwe woorden in de mond gelegd. De Baños de la Cava, waarrond
zich zoveel Toledaanse sagen groepeerden, zomede het Castilla San Servando,
vormden het voornaamste décor voor Ayala's fantasieën, zo schrander, met zoveel
psychologisch inzicht en begaafdheid voor suggestieve beelding, geleid door mannen
die niet voor niets lange jaren van hun leven hadden besteed aan het systematisch
uitbuiten der voorstellingskracht. Vooral na zijn verblijf in het hospitaal, waar hij
geheel tot inkeer kwam en bijna plichtmatig hallucineerde, begon Ayala zichzelf te
zien als koning van Toledo: een speels motief voor zijn ijdelheid, waarin allerlei
détails uit leven en legende van koning Sebastian waren vervlochten, maar dat zeker
op slag geweken zou zijn voor een tegenbevel van Maria de la Visitación. Doch dit
tegenbevel kwam niet, en ook de andere voorspellingen werden schaarser, om
eindelijk geheel op te houden: een eerste tastend optreden der Portugese Inquisitie
noopte tot voorzichtigheid, terwijl ze voor Ayala overbodig en zelfs gevaarlijk waren
geworden; hij zou gebarsten zijn door meer voorspellingen. Verzadigd door de
dubbelzinnigs te orakeltaal, die zich in zijn verbeelding had opgelost, was hij
langzamerhand rijp geworden voor de uitkristallisering, en, omrankt door vrome
motieven als een kalligraphische oorkonde, legde men hem nu het plan voor, - het
plan, het project, de geniale conceptie, in één woord: het complot, het complot tegen
Philips, en tegen kardinaal Granvelle, en tegen de Toledaanse Inquisitie, - Don Pedro
in het bijzonder, - het complot voor de grote opstand, die uit zou breken op de dag,
dat de koning in Toledo komen zou, tijdens de processie, waaraan ook Don Pedro
deelnam! Veel gemoedsbezwaren waren nog bij Ayala te overwinnen geweest, zowel
door zijn kieskeurigheid in politiek opzicht, - want, hij mocht met Granvelle al even
weinig sympathiseren als de andere Toledanen, aartsbisschop de Quiroga vergaf hij
weer niet het plan voor de militaire orde der Inquisitie, die de geestelijke ridderorden
dreigde te verslinden! - als door de omstandigheid, dat deze 8e December juist de
feestdag was der Onbevlekte Ontvangenis. Een nieuwe vingerwijzing van de
gestigmatiseerde volstond echter om zijn tegenstand te breken, en hij liet nu verder
aan de Jezuïeten over de kring der samenzweerders uit te breiden, waarbij zij gebruik
maakten van Ayala's populariteit en de algemene ontevredenheid niet minder dan
van hun vermogen andersdenkenden naar de mond te praten. In April telden zij reeds
vijftig deelnemers, waaronder rijke Joden en Moriscos, twee spionnen van Willem
van Oranje, nog enkele buitenlanders, wat geestverwanten onder de Jezuïetische en
Franciscaanse alumbrados, slachtoffers der Inquisitie merendeels, en onder de
Toledanen zelfs een kanunnik, die hun onder zekere voorwaar-

Simon Vestdijk, Het vijfde zegel

182
aant.

den zijn morele steun beloofd had, en als verbindingsman met het episcopaat zou
optreden, was Granvelle eenmaal ten val gebracht. Daar deze groepen elkaar
gedeeltelijk vijandig gezind waren, - Ayala bovenal mocht niet weten, dat hij
samenwerkte met ketters! - bleef alles gecentraliseerd in handen der Jezuïeten, die
van zins waren een keurbende te vormen naar streng hiërarchische maatstaf. De
groepen traden gescheiden op, vergaderden gescheiden, correspondeerden gescheiden.
Omgekochte handlangers bleven zelfs geheel onkundig van het doel van het complot.
De waard van het kroegje bijvoorbeeld, waar El Greco de avond van de Sacramentsdag
had doorgebracht, was ervan overtuigd, dat het hier slechts een smokkelhandel in
Vlaamse tapijten betrof. Ook vond dat doel verschillende omschrijving, al naar gelang
men de voormannen hoorde beraadslagen van de ene of van de andere groep. De
Toledanen verkeerden in de mening, dat het in hoofdzaak tegen Granvelle ging, tegen
de geldverslindende krijgstoerustingen, tegen Armadaplannen en nutteloos herhaald
staatsbankroet, en dat koning Philips geen haar zou worden gekrenkt; de Moriscos
en de buitenlanders daarentegen leefden slechts voor de koningsmoord. Ayala, al
wilde hij op sommige ogenblikken koning van Toledo worden, zou het complot
onmiddellijk in de steek gelaten hebben, als hij slechts aan de mogelijkheid daarvan
had gedacht. Het is twijfelachtig, hoe de Jezuïeten hier tegenover stonden, ofschoon
wel als vaststaand kan worden aangenomen, dat zij, als werkelijk overtuigde patriotten,
en door de traditie van hun orde toch reeds gevoelig voor de mérites van de
tyrannenmoord, meer en meer tot het tweede standpunt begonnen over te hellen, macabere ironie, dat één en dezelfde monnikenorde zich op dit ogenblik bezig hield
met het uit de weg ruimen van de twee grootste politieke tegenstanders in Europa!
- en dit vooral, nadat zij de hand hadden gelegd op een personage, die hun kas met
enige duizenden ducaten spekte en die, niet alleen als deelnemer aan het complot,
maar ook daarbuiten, vroeger reeds, geen ander levensdoel kende dan de dood van
koning Philips de Tweede!
Terwijl Ayala in het hospitaal vertoefde, hadden de drie Jezuïeten zich meer dan
ooit op het aanknopen van waardevolle betrekkingen toegelegd. Hun angst, dat de
edelman hen tegenover pasverworven medestanders, voordat zij die geheel in hun
macht hadden gekregen, compromitteren kon, was steeds groot. Op Fernando Ramon
Alvarez de Cisneros waren zij opmerkzaam gemaakt door een briefin cijferschrift,
handelend over het smokkelen van Spaanse bijbels, gericht door een Zwitsers
zendeling in Sevilla aan de Hugenoten, die in Toledo een kleine kolonie vormden;
zij roken lont, bedreigden die vertrouwenslieden, met wie zij zelf reeds over toetreding
onderhandelden, met een aanklacht bij de Inquisitie, vernamen welke vooraanstaande
personen er in de brief genoemd werden, en stonden nog diezelfde avond in Don
Fernando's

Simon Vestdijk, Het vijfde zegel

183
huis op te schreeuwen tegen een prachtige groene papegaai, die de papen, de Paus
en de Heilige Drieëenheid vervloekte in de taal van een nog vrijwel onbekende
Indianenstam, in Nieuw Mexico mede ontdekt door het voormalige Corteslid, die
zich daar in 1582 rijk gestolen had ter wille van zijn wraak. De verbranding van
Herrezuela en Leonor de Cisneros had Fernando na '59 en '60 geen rust meer gelaten.
Daarbij woog zijn eigen vernedering tegenover de koning het zwaarst; genegenheid
voor de slachtoffers noch sympathie voor hun religieuze overtuiging waren in het
spel, aanvankelijk. Maar in de koloniën was hij tot nadenken gekomen. De haat tegen
Philips, die hij niet meer zag, verplaatste zich, en werd haat tegen de Katholieke
godsdienst, waarvan hij iedere dag vertegenwoordigers voor zich had, en niet de best
befaamde. Haat, eenmaal als levensinhoud aanvaard, is ondeelbaar, en het bleek hem
onmogelijk zijn ganse bestaan te laten beheersen door de schimmen dier twee
gevonnisten, zonder als overtuiging datgene te omhelzen waarvoor zij in de dood
waren gegaan. Overigens droeg zijn afvalligheid een zuiver negatief karakter, zonder
andere waarde voor hem dan deze practische: dat hij als Protestant, eenmaal in Spanje
teruggekeerd, meer kans had zich tot het bereiken van zijn doel met anderen in
verbinding te kunnen stellen. Dat die anderen toevallig Jezuïeten bleken te zijn en
religieuze dwepers als Martin de Ayala, met wie hij spoedig na diens genezing
verbaasd kennis maakte, liet hem koud, zo volledig was hij bezeten door die éne
gedachte. Dit verklaart ook, waarom hij geen nasporingen deed naar Herrezuela's
kind. Plannen daartoe verwierp hij spoedig. Wat zou er anders van die zoon geworden
zijn dan een banale houtvester, een kloosterknecht, een gehoorzaam zoon der
Moederkerk in elk geval?
Nauwelijks was Ayala weer op het toneel verschenen, of een heftig incident leerde
de Jezuïeten met welke nieuwe moeilijkheden zij rekening hadden te houden! Dat
Fernando de Cisneros, die zoveel mogelijk zijn eigen handlangers uitzocht, onder
Hugenoten en geheime Lutheranen, de leiding van het complot tot zich trachtte te
trekken, was verenigbaar met de soepelheid der Portugezen, niet met Ayala's eerzucht.
Diens religieuze ijver, verdriedubbeld na zijn mystische ervaringen in het ziekenhuis,
was nauwelijks meer te remmen. Als een jachthond in de wind snoof hij naar nieuwe
boodschappen uit het Westen. De andere jachthonden snoven ook, in deze of gene
richting, maar zij konden hun geblaf niet voor zich houden. Hem kwam ter ore, dat
het onbeschaamde pamflet tegen de Onbevlekte Ontvangenis aan de kathedraal was
aangeplakt door mannen van Fernando de Cisneros, die zijn volgelingen dit genoegen
inderdaad niet had willen ontzeggen in een land, waar men, om zijn eigen woorden
te gebruiken, ‘hersenschimmen voor rein en onbevlekt verklaarde en onschuldige
vrouwen van vlees en bloed levend roosterde’. Zelfs waren enkele bijtende passages
van de Cisneros per-

Simon Vestdijk, Het vijfde zegel

184
soonlijk afkomstig, zo die waarin de Heilige Maagd vergeleken werd met koningin
Elizabeth van Engeland en een van haar gunstelingen met de Heilige Geest. Maar
een onvoorzichtigheid was het, en veel overredingskunst werd vereist om de
lichtschuwe partij - nu reeds aangegroeid tot enkele honderdtallen - voor een scheuring
te bewaren, hetgeen ten slotte gelukte na Fernando's plechtige verzekering, dat hij
niets te maken had met deze ketterse handelingen. Toch bleef de verhouding
gespannen, van Fernando's kant voornamelijk omdat hij zich tegenover de blaaskaak,
zoals hij Ayala noemde, tot een leugen had moeten vernederen, terwijl ook de gevaren
van ontdekking sterk waren vermeerderd door dit onberaden pamflet, dat de groep
der Hugenoten de Inquisitie op de hals haalde en hun speciale verbindingen bedreigde
met de alomtegenwoordige familiares. Ondanks de strengste tegenmaatregelen,
omkoperij en contraspionnage, was deze groep een tijdlang zelfs geheel verlamd,
zodat het plan om de opstand te vervroegen, door gebruik te maken van een project
van Henri de Navarre, - deze had naar hulp omgezien in Turkije, dat de Algerijnse
kaperkapiteins tot een inval aan de Spaanse zuidkust zou moeten bewegen, onder
medewerking der Moriscos, - opgegeven moest worden. Intussen betekende dit
allerminst, dat men afstand deed van het beginsel van gelijktijdige opstanden, naast
die in Toledo en Portugal, waar het sein zou worden gegeven. Mocht het Zuiden
uitgeschakeld zijn, nu richtte men de blik naar het Noorden, naar Aragon, en Don
Fernando kon voor de dag komen met zijn acht Aragonese soldaten, die hij gevoed,
gekleed en uitgehoord had, maar die aanvankelijk als te onbeduidend waren
beschouwd om een plaats van gewicht te bekleden onder de leiders van de opstand.
Buitendien moest men rekening houden met Ayala, die als rechtgeaard Castiliaan
de Aragonezen verfoeide, - en dan was men de Cisneros' ijver om proselieten te
maken wel enigszins gaan wantrouwen, sinds hij zelfs Don Alonso Ercilla y Zuñiga
voorgesteld had als deelnemer, van wie een kind kon zeggen, dat hij zijn mond
voorbijpraten zou. Toch was de steun der Aragonezen geenszins te versmaden. Hun
haat tegen de koning kwam die van Don Fernando nabij, en deze haat op zichzelf
werd reeds bepaald door politiek, en was daardoor beter verenigbaar met list en
overleg. Want het was niet waar wat El Greco had gedacht: dat zij in het Escorial
waren opgetreden als wat zij schenen, als bedelsoldaten. Er was hier sprake van een
zeer vrijmoedige petitie, - die Philips dan ook niet bereikt had, - betreffende Aragons
rechten en de talrijke misstanden in hun land, in de eerste plaats wel de
alleenheerschappij der Inquisitie, die, na het geval Antonio Perez, de wereldlijke
rechtspraak meer en meer tot zich had getrokken. Inderdaad waren deze Aragonezen,
bij al hun, deels voorgewende en tot effect benutte berooidheid, niet de eersten de
besten. Reeds tijdens de Portugese veldtocht hadden zij betrekkingen onder-

Simon Vestdijk, Het vijfde zegel

185
houden met de voormannen der zogenaamde ‘manifestados’, lieden die hun bloed
veil hadden voor één paragraaf uit de aloude fueros: de privilegiën, die Aragons
vrijheid waarborgden. Als tegenstander was Aragon veel meer te vrezen dan Portugal,
omdat de gisting zich voorbereidde onder de adel, en niet uitsluitend onder het volk,
zoals daar. De gevangenschap, het verhoor, de marteling van Antonio Perez, zij
werden tot een nationale zaak verheven; dat men hier met een schelm te doen had,
veranderde niets aan het ongehoorde van de inbreuk; daar niemand Perez meer te
zien kreeg, kon men deze sluwe snoever trouwens naar hartelust idealiseren. De
Aragonese schoolkinderen, die al eeuwen lang in de rechten van de Cortes lezen
leerden, hoorden ieder lesuur openen met een gebed voor het welzijn van de
landverrader, die in zijn leven meer staatsgeheimen had verkocht dan er zelfs uit de
pen waren gekomen van koning Philips, de veelschrijver. Fantastische afmetingen
nam dit idealiseren aan tegenover de prinses d'Eboli. Hoewel Aragon eigenlijk niets
met haar had uit te staan, en haar schuld al even duidelijk aan de dag was getreden
als die van haar vroegere minnaar, beschouwde men haar als een deerniswaardig
slachtoffer van kuiperij en vorstenlist, een halve heilige, onschuldig aan het spel, dat
men met haar speelde. Wel werd zij op haar eigen bezittingen gevangen gehouden
en met een zekere onderscheiding behandeld, maar daar zij ziekelijk was en bijna
blind aan beide ogen, en haast niets meer at uit vrees voor vergiftiging, sprak haar
lot in sterke mate tot de volksverbeelding, waarvan de manifestados een even wijs
gebruik maakten als de Portugese Jezuïeten van de roep van Maria de la Visitación.
Het was merkwaardig, dat geen der vrouwen, die aan de vier groepen der
complottanten het program of de bezieling leverden, te grijpen was als
ondubbelzinnige figuur; het waren fantomen, gedepersonaliseerde krachten, minstens
drie van hen had men onderling kunnen verwisselen, bij een geringe wijziging in de
politieke leuzen. Dan had Aragon zich later kunnen opofferen voor de nagedachtenis
van de verbrande Leonor de Cisneros, Ayala voor de prinses d'Eboli (waartoe hij ten
volle bereid zou zijn geweest!), terwijl Don Fernando stellig de hetaere Iñez de Torres
wel had willen wreken op een vertegenwoordiger der Inquisitie zo antipathiek als
Don Pedro Moya de Contreras. Maar de vrouwen hadden daar geen weet van, de ene
bleef dood, de tweede gevangen, haar brillant verleden betreurend, loerend op
vergiften, en de lekezuster Maria lag in trance en streed met de duivel en deelde
reliquieën uit en mocht haar handen en voeten niet wassen...
De Aragonezen, de aanvoerder zonder neus in het bijzonder, waren energieke,
doch uiterst nuchtere lieden, met een totaal gemis aan begrip voor Ayala's
eigenaardigheden. Zij beschouwden hem als een compromitterende hansworst. Don
Fernando begrepen zij beter, en met hem tezamen was het dan ook dat zij alle
verbindingswegen baanden die een

Simon Vestdijk, Het vijfde zegel

186
aant.

stipte gelijktijdigheid der gebeurtenissen in Toledo en Aragon op 8 December
moesten waarborgen. In Aragon zouden deze bekroond worden door de bevrijding
van Antonio Perez. Maar aan dit zelfstandig optreden ontleenden zij het recht tot
luidere eisen in het hoofdkwartier, en reeds de dag volgend op de Fiesta del Corpus
beklaagden zij zich bij de drie Portugezen over Ayala's onvoorzichtigheid, en
verlangden een streng optreden tegen de schilder Dominico Theotocópuli. Don Martin
de Ayala kreeg terstond een aanval van razernij en wilde zich op Fernando de Cisneros
werpen; de Aragonezen scheidden de twee tegenstanders, maar herhaalden, dat de
schilder te veel wist en onschadelijk gemaakt moest worden. Niet onmogelijk had
Don Fernando zijn critiek daarom in zo felle bewoordingen ingekleed, omdat ook
hijzelf niet geheel vrij uitging inzake het in acht nemen van voorzorgsmaatregelen.
Het bezoek aan de Casa del Greco, bedoeld als een contrôle van de verbinding tussen
de gangen naar de Baños de la Cava en de kelders, die men niet aan Ayala had durven
toevertrouwen, had hij aangevraagd in de halve overtuiging iemand aan te zullen
treffen die op zijn minst sympathiseerde met hun zaak; daarvoor spraken zowel
Greco's vriendschap met Ayala als zijn ervaringen in het Escorial, waarvan Fernando
door de Aragonezen op de hoogte was gesteld. Zelfs deed het oude voorval met de
Espolio hem in stilte op een mogelijke geestverwant hopen! Om dit vast te stellen
had hij zich echter blootgegeven op een wijze, die hem nu achteraf alleen verdedigbaar
toescheen, indien hij aannam, niet als proselietenmaker in de Casa gekomen te zijn,
maar als spion, op jacht naar uitlatingen, ketterse of opstandige, die de schilder in
de macht konden brengen van de samenzweerders. Dit was natuurlijk niet waar, hij
paaide slechts zichzelf hiermee, onwillig een fout te erkennen, maar in déze richting
was het toch dat men een oplossing zou moeten vinden, nu Ayala zijn vriend zo
hardnekkig de hand boven het hoofd hield en van iedereen de belofte eiste, dat Greco
niets zou worden misdaan tijdens zijn verblijf in Portugal. Ook de Jezuïeten kozen
zijn partij, op weer geheel andere gronden. Ruimde men Greco uit de weg, dan kreeg
de Casa een andere bewoner, zonder de geringste waarborg, dat deze de kelders niet
afsluiten zou en daarmee de enige ontsnappingsmogelijkheid, in het verloop der
gangen ontdekt. Dat zij deze gangen hadden uitgekozen als punt van verzameling,
was niet uitsluitend te danken aan een romantische gril van Ayala. Geen huis was
veilig voor spionnage; en ieder huis, dat niet op de gangen uitkwam, was een
muizenval. Het gedeelte dat direct naar de Casa leidde, afbuigend van de hoofdweg,
op verschillende plaatsen versperd door poorten waarvan men de sleutels had, liep
onder de Transito-synagoge door; deze was in gebruik als kerk der Calatravaridders.
Ook hier had men wellicht een nooduitgang kunnen vinden, bruikbaar bij
achtervolging. Maar, hoewel ten nauwste gelieerd met de

Simon Vestdijk, Het vijfde zegel

187
Aragonese Montesa-orde, die meer dan één manifestado onder haar leden telde, was
de geestelijke ridderorde van Calatrava, althans in de hogere graden, toch niet
dusdanig georiënteerd, dat men daar zijn geluk had durven beproeven. Derhalve
hield men zich aan de Casa del Greco, besloot de schilder voorlopig als ongevaarlijk
te beschouwen, was hier te meer toe gerechtigd omdat hij tijdens de vlucht door de
onderaardse gangen de geheime zijtak niet had ontdekt en over het complot tot nog
toe niets anders had opgevangen dan wat vage, verwilderde uitlatingen zonder
bewijskracht van Ayala, - met het voordeel dan nog dat zij de aandacht afleidden
van de ernst van de zaak! - maar droeg Fernando de Cisneros op scherp uit te zien
naar alles wat hun een wapen tegen hem in handen zou kunnen spelen. Daar
Fernando's mannen reeds telkens met de vijand voeling hadden, met familiares en
stille verklikkers, was het niet uitgesloten, dat zij iets ten nadele van de Griek zouden
vernemen, hetgeen dan, zo nodig, dienst kon doen als dreigement. Veel waarde
hechtte men niet aan dit alles. Voor ontdekking door de Inquisitie was men veilig,
zolang de groep der Hugenoten niet door de mand viel, Ayala verdacht geen mens,
in de Cisneros zag niemand een ketter, de Jezuïeten waren te slim, de Aragonezen
zou men in stukken kunnen hakken zonder dat zij iets verrieden, de Inquisitie
specialiseerde zich meer en meer op subtiele geloofsvertredingen, de stedelijke en
de bisschoppelijke politie zag alles door de vingers wat tegen Granvelle gericht
scheen, en aan een aanslag op de koning dacht niemand.
Aan het hoofd van zes van zijn bedienden, die op gehuurde muilezels zaten, reed
Don Martin de Ayala, graaf van Fuensalida, naar het Westen. Hij droeg een lange,
versleten capa, de geërfde Toledaanse kling op zij, en op de borst een koperen crucifix
dat nog aan zijn grootvader had toebehoord, een medaillon met een haarlok van
Maria de la Visitación en een penning van de Heilige Antonius van Padua, op wiens
naamdag, de 13e Juni, hij vertrokken was. Het was voor het eerst in zijn leven dat
hij Toledo verliet voor een langere reis; de grote ruimte dreigde zijn waan te
verstrooien, zodat hij verlangde naar hoge stenen muren en bochtige ravijnen om
zijn meditaties veilig in op te sluiten. Waartoe die gemakkelijke loop van brede
rivieren, dat ontbreken van bergbarrières, waarmee hij zijn krachten had willen
meten? Een troep muitende soldaten, even voorbij de grens, leek een betere
beproeving. Zonder enige aandacht te schenken aan de hoge, slanke edelman te paard,
die reeds voor zijn vertrek drie dagen gevast en zich door gebeden en vigiliën gesterkt
had, en die de rode avondzon op zijn getourmenteerd gelaat opving, trokken de
muiters verder. Rijk en tegelijk uitgemergeld deed zich het land voor. Van gemor
tegen het Spaanse bewind was geen sprake; in een der kloosters, waar zij overnachtten,
bad men voor het welzijn van koning Philips

Simon Vestdijk, Het vijfde zegel

188
en al zijn kinderen. Toen reed Martin de Ayala nog twee dorpen door, waar de pest
kort geleden geheerst had, en waar hij, als uiterste zelfbeproeving, met diepe teugen
de lucht inademde; toen kwam de Taag weer, de natuur werd weelderig, men zag
alleen nog plantengroei en monniken, en op een avond, zonder dat hij in Lissabon
zelf geweest was, wees men hem een bochtige weg, die rechtstreeks naar het klooster
van de Annunciada leidde. Op een heuvel doemde het op, maar - en dit was het eerste
punt dat de Jezuïeten hem hadden verzwegen; dat Maria de la Visitación in een
Dominicanessenklooster woonde, wist hij nu - het bleek een dubbelklooster te zijn,
een enorm complex gebouwen, door de stoffige weg, waarover zich, hoe laat het ook
werd, kloosterlingen, boeren en draagstoelen met zieken onophoudelijk voortbewogen,
in tweeën gedeeld. Toen Ayala zich verwaardigde navraag te doen, zei men hem,
dat het gebouw links van de weg een mannenklooster was, beroemd om zijn vurige
wijnen, en sinds kort door de oorspronkelijke bewoners, de Mercenariërs verlaten,
die op bevel der Inquisitie vervangen zouden worden door Benedictijnen beneden
uit de stad.
Ayala sliep in een herberg, die niet veel meer was dan een grote, lompe lemen hut.
Er waren geen afzonderlijke kamers te krijgen. 's Nachts trachtte hij te bidden in een
atmosfeer van zweet, ziekengeuren, gesnurk en eindeloze gesprekken. Hij had iedereen
wel het zwijgen willen opleggen die de naam van zijn Geestelijke Meesteres in de
mond nam. Bedelmonniken verhaalden elkaar hoeveel zielen zij reeds uit het vagevuur
gebeden had, hoe de Paus door een bijzonder afgezant om haar voorbede had laten
verzoeken, hoe een Mariabeeld tegen haar geglimlacht had, hoe zij de volgende
ochtend in plechtige processie rondgedragen zou worden, reliquieën uitdelend, of al
dadelijk weer overvallen door die machtige visioenen. Maar ook sprak men over
scholastische twisten, die zich naar aanleiding van haar optreden in Lissabon hadden
voorgedaan, waar, onbegrijpelijk, doch niet te loochenen, tegenstanders van haar
huisden, aan alles twijfelende geleerden, of mystici die het anders wilden, en die
bijvoorbeeld weigerden te geloven, dat Maria de la Visitación het bloed en het lichaam
van Christus in zich bevatte. De sprekers, twee baardige Franciscanen, disputeerden
hierover tot drie uur in de nacht en herhaalden oude argumenten, terwijl Ayala zich
vol ergernis op zijn opgerolde capa wentelde. Neen, zei de ene, maar dat was toch
ook niet mogelijk, want dan zou Maria de la Visitación heiliger zijn dan de Maagd,
en dit ware een godslastering! Toch niet, zei de andere, want zij kon ook het bloed
en het lichaam van de Maagd in zich bevatten, en indien de Maagd haar die eer
vrijwillig had aangedaan, dan was zij daarom alleen reeds heiliger dan Maria de la
Visitación, die zonder haar niets was! Alevenwel, zei de eerste weer vol zalving, op
deze wijze zou het Sacrament zijn uitzonderingspositie verliezen van het lichaam en
het

Simon Vestdijk, Het vijfde zegel

189
aant.

bloed des Heren te zijn! Dat zij verre, repliceerde de tweede, want is Gods
vrijgevigheid zo gering, dat hij ons naast honderdduizend hostiën het lichaam ener
beata niet zou kunnen uitreiken als vat voor het Hoogwaardige?... Tegelijk met deze
dommelige strijd bereikten andere uiteenzettingen het oor van de arme, nu ook reeds
door ongedierte geplaagde Ayala. De door het Heilig Officium verdreven
Mercenariërs, zo fluisterde men achter hem in een hoek, nu, dat waren schelmen
geweest! Niet alleen dat zij giften, bestemd voor het nonnenklooster, wederrechtelijk
en uit vuig winstbejag in ontvangst hadden genomen, zij hadden ook de
Dominicanessen voortdurend bespied, zich aan onbeschaamde uitroepen schuldig
makend, wanneer een non in een kloostertuin door extatische krampen overvallen
werd of met de duivel streed en haar klederen van zich wierp, hetzij met het doel die
strijd beter te kunnen voeren, hetzij doordat de duivel zich reeds bij voorbaat van de
victorie had verzekerd, - en één van hen, misschien toch een alumbrado die het ernstig
meende, had aan Maria de la Visitación een brief geschreven, waarin hij haar
voorstelde een nieuwe Heiland te verwekken samen met hèm. Daar deze Mercenariërs
bij het volk zeer populair waren geweest en als verontschuldiging de koppigheid van
hun klooster wijnen konden laten gelden, vergoelijkte men daar in die hoek hun
gedrag zoveel mogelijk. Weinig scheelde het of Ayala was in woede opgestoven,
maar toen overviel hem de slaap, en zijn dromen waren bevolkt met wulpse
Mercenariërs die honderdduizend hostiën ontheiligden en de zoete wonden bespotten
van zijn Heilige Meesteres, die zich glimlachend tot hem neigde, nadat hij ze allen
verslagen had...
Door een groot rumoer werd hij gewekt. Buiten weerklonken kreten, de herberg
was leeg, een vroege zonnestraal doorsneed de armoedige ruimte. Zo snel hij kon
liep hij naar buiten, waar een dof psalmodiëren begon te naderen. Mocht hij te laat
zijn om Maria de la Visitación het klooster te zien verlaten, voor de processie was
hij nog op tijd. Een kleine stoet, waarvan de kop juist de herberg bereikte, werd
eerbiedig gegroet door een knielende menigte ter weerszij van de weg, landvolk,
maar ook veel stedelingen, zieken, moeders met kinderen, monniken, die hun
rozenkransen ootmoedig door de vingers lieten glijden. Het gezang herkende Ayala
als het ‘Salve Regina’, - nonnen, het gezicht verborgen onder de zwarte kap, zongen
het; maar hij herkende nog meer, daar vlak voor de draagstoel, waarop de vrouw
rustte, die zo lang zijn dromen had beheerst! Van schrik vergat hij neer te knielen,
en trok aldus, door zijn rijzige postuur, zijn bleekheid en zijn verontwaardigd
flakkerende ogen, aller aandacht tot zich. De Jezuïeten in Toledo hadden er niet op
gerekend, dat hij zo spoedig, zo onvoorbereid, in onmiddellijk contact zou treden
met zijn idool, en bij de processie waren geen paters om dit contact in goede banen
te leiden... Geen teleurstelling om de domme,

Simon Vestdijk, Het vijfde zegel

190
openhangende mond, de waterige blik van de vijftigjarige, - waar hij hoogstens de
helft van deze leeftijd had verwacht, - bepaalde zijn gedrag. Hij lette niet op de telkens
nederdalende geselriemen van de penitenten, die zich telkens één voor één achter de
stoet aansloten. Hij zag slechts het Heiligenbeeld, door twee religieuzen voor de stoet
uitgedragen: het beeld van de Heilige Catharina van Siena, Dominicanes als Maria
de la Visitación, profetes als Maria de la Visitación, en als zíj met de stigmata
begenadigd - maar die tegen de Onbevlekte Ontvangenis had getuigd, twee deuwen
geleden, die, om het verschil in waardigheid met Christus in stand te houden, de twee
seconden uitstel bij de zuivering der Maagd verdedigd had!...
Nu zag Ayala niets meer. Zijn wereldconceptie lag in stukken. In zijn oren zou
het bloed niet weeër gegonsd hebben, als men in de processie de beeltenis van Satan
had meegevoerd. Hij dacht, dat de stoet voorbij was, het gezang althans verstomde;
hij keek op, en merkte, dat de draagstoel vlak voor hem stil was blijven staan.
Gedienstige handen stootten hem naar voren. In het ziekelijk gezwollen gezicht van
de beata, waarvan de trekken verbogen schenen te zijn door de poging om op elk uur
van de dag buitenmenselijke aandoeningen te weerspiegelen, flitste iets van begrijpen
of meeleven. Hij sloeg een kruis, wilde haar hand kussen, maar dat lieten de bewakers
niet toe; er staken ook geen handen naar buiten; haast zou men geloven, dat de handen
van Maria de la Visitación in het klooster waren gelaten.
‘Eerwaarde Moeder, ik smeek u om uw zegen,’ murmelde Martin de Ayala. Hij
was zich op dit ogenblik alleen bewust, dat hij geen geld had om reliquieën te kopen,
een dwaze gedachte, die alles uit zijn geest wegvaagde, zijn gehele verleden, het
Toledaans complot, en de Heilige Catharina van Siena... Hij hoorde de stem van de
zalige, veraf:
‘De koning loopt gevaar, mijn dienstknecht redde zijn leven ...’
Eerst toen de flagellanten, elkander de reeds bloedig geworden schouders
bekletsend, in overdreven houdingen voorbijgetrokken waren, drong, zo niet de
betekenis, dan toch de klank dier woorden tot hem door. Onmiskenbaar waren ze
voor hèm bestemd geweest, voor hem alleen! Hij was gelukkig. Hij was bereid ieders
leven te redden, als hij maar wist wanneer en hoe en tegen welke boze machten. Hij
wist niet zeker, of er misschien niet tòch een schone, jonge vrouw tot hem gesproken
had...

Simon Vestdijk, Het vijfde zegel

191

Tiende hoofdstuk
Het vijfde zegel
De uitzonderlijke hitte der zomermaanden had Greco tegenover zijn huisgenoten het
beste voorwendsel aan de hand gedaan om halve dagen in de gewelven door te kunnen
brengen en 's nachts geregeld te schilderen in het achthoekige atelier. Hij nam aan,
dat men hem geloofde. Gestoord werd hij geen enkele maal; op zijn minst geloofde
men dus, dat het hem ernst was alleen te willen zijn. In deze maanden had hij meer
geschilderd dan anders in jaren. Nachtwerker mocht hij altijd zijn geweest, nu
overdreef hij het; hij kwam niet meer buiten, en sliep overdag op de onmogelijkste
plaatsen. Omhulde doeken torsend, strompelde hij tussen kelders en atelier heen en
weer. Dan lachte hij in zichzelf, de wenkbrauwen ver omhooggetrokken, als tegen
de last in van meer dan het puntig toelopende voorhoofd alleen. Bijna niets van die
schilderijen hadden de anderen te zien gekregen, maar dit weinige, een enkele schets
die hij slingeren liet, wekte hun bezorgdheid nog meer dan zijn eigenzinnig gedrag
en de verwaarlozing van alles wat als huiselijke plicht gold zelfs voor hem ...
Niet tijdens het schilderen, maar daarna, bij het aanschouwen of overpeinzen der
scheppingen, vroeg hij zich wel af wat er van hem worden moest als eenmaal deze
uitbarsting hem leeg achtergelaten zou hebben en ongeschikt voor het vroegere werk,
waarmee hij zijn geld verdiende. Onherroepelijk bedierf hij zichzelf voor de smaak
ook van de meest vooruitstrevende kunstkenner; onoverkomelijk was zijn tegenzin
geworden tegen de Begrafenis van graaf Orgaz, om van de vrome bestelartikelen,
de Heilige Families en de San Francisco's, maar niet te reppen. Niemand vroeg meer
naar het grote Toledaanse doek, zelfs Andrés Nuñez niet, de opdrachtgever, - en dat
in weerwil van het niet onbelangrijke voorschot, dat hij de schilder indertijd op diens
dringend verzoek had uitbetaald. Het leek wel alsof zij allen wisten welk zonderling
gezelschap daar beneden in de kelders van de Casa del Greco hun maatstaven
belachelijk maakte, hun beeltenissen overbodig, hun geld van generlei waarde meer...
Bij al zijn fanatisme verliet zijn zelfspot hem niet. Om de proef op de som te
nemen, om het oordeel van zijn tijd vóór te zijn als het ware, liet hij een der
voorstudies van de idioot Isidro de la Barra, het model voor het schilderij van San
Martin en de bedelaar, aan zijn leerling Diego de Astor zien, die op de al te stille en
verlegen Luis Tristan ook nog een kleingeestige pedanterie voor had: voor het
experiment juist zeer gewenst. De Astor, graveur in de dop, en met voorliefde bolle
ogen opzettend over onnauwkeurige lijnen, wist niet hoe ver hij gaan kon in zijn

Simon Vestdijk, Het vijfde zegel

192
aant.

critiek op die armzalige jongensfiguur met de mistekende spillebenen, - om de
rechterenkel een afzakkend verband, - de monsterachtige vleermuizenkop, de
athletische schoudergordel en de biceps die, in het bizarste aller contrasten, uitliepen
in een dun en gracieus damesvingertje; hij herkende wel íets van de stijl zijns meesters,
maar het leek hem meer een onhandige en zelfs ietwat onbeschaamde nabootsing
door een beginneling, die met Greco's originaliteit wilde pronken. Hij draaide er erg
omheen, Greco klopte hem op de schouder en zei, dat hij het bij het rechte eind had:
waardeloze namaak! Om dat eerzuchtig schildertje niet te schaden, zou hij zijn naam
maar verzwijgen; er was, dat sprak wel vanzelf, geen kans op, dat hij onder de
leerlingen opgenomen werd, eerder kon hij bij de Astor zelf in de leer gaan om
behoorlijk te leren tekenen. De Astor trok een vies gezicht, en hiermee was het
onderhoud beëindigd. Al betrapte hij zich onredelijkerwijs nog op de wens, dat de
jonge etser hem beter begrepen zou hebben, ontevreden was hij niet. Met de
intelligentere Preboste zou het waarschijnlijk mislukt zijn. Hij wist nu waaraan hij
zich te houden had.
Van de talrijke schetsen en voltooide doeken, die in de gewelven een plaats hadden
gevonden en er gedeeltelijk ook waren ontstaan, zou weinig het nageslacht bereiken.
In latere levensjaren vernietigde hij het meeste, terwijl het overblijvende zijn weg
zocht in de vorm van getemperde replieken, deels lusteloos geschilderd, deels
onderworpen aan een min of meer klassicistische correctie. Het minst was dit
water-in-de-wijn-doen merkbaar aan die San Martin, verder twee beeltenissen van
de Heilige Hiëronymus, een Laocoöngroep en een Sint Sebastiaan. Voor deze
schilderijen had hij de bedelaar Balthazar en diens kornuiten. Het portret van een
hoer daarentegen, die zij op een avond hadden meegebracht, en dat hij in een gril
met de naam van Maria Magdalena doopte, waagde hij in díe ongehoord mistekende
vorm, met de ten hemel geslagen ogen als langwerpige druppels die zich zó in tweeën
zullen splitsen, aan niemand ooit te tonen later, en datzelfde gold voor een uitermate
fantastische ‘Purísima’, een van lijn en kleur betoverende, doch tot in het
overgracieuze vervormde Onbevlekte Maagd, die opsteeg uit een engelenfiguur,
waarmee zij als in symbiose één lichaam scheen te vormen; het geheel borrelde,
zweefde als in een alchimistische retort omhoog. Het was prachtig en verschrikkelijk,
de engelenneuzen waren als de neusjes van zeer jonge katten, alle monden scheef,
alle hoofden te klein; bovennatuurlijk rekten zich de gestalten, waarop het licht
neersloeg volgens de maatstaven niet van zon of maan, oerbeelden van de vertrouwde
rondheid van het menselijk aangezicht, maar van de krankzinnig geworden bewoners
ener planeet, waar men ringen van Saturnus had en tien langwerpige manen die in
grillige combinaties de slaap verschrikten! Dit doek schilderde hij drie maal, toen
twee maal een ‘aposto-

Simon Vestdijk, Het vijfde zegel

193
aant.

lado’, een reeks apostelfiguren, in aansluiting aan de Heilige Jacobus major, en
waarin de adel van Esquerrer's portret - tòch nog aanwezig, zij het ook reeds kantelend
naar het volstrekt demonische - vervangen was door een afzichtelijkheid, die te wijzen
scheen op kosmische prototypen nog van vóór de vloekende profeten van het Oude
Verbond. Een tijdlang leek het of hij van deze apostelen niet los zou komen; zijn
vinding was onuitputtelijk; die koppen smeekten, dreigden, droomden, loensten
buiten de gegevens om van welk model ook; soms in enkele uren geschilderd, waren
zij het meest virtuoze, en tevens het volmaaktste, waaraan zijn dunne, spitse
Venetiaanse streek zich tot dusverre gewaagd had. Toch lag de oorzaak dezer
vertraging minder in hun fascinatie dan in zijn angst voor de taak die hem daarná
nog te wachten stond, de bekroning en de rechtvaardiging al dezer dwaalwegen. Hij
had woord gehouden. Tot in bijzonderheden had hij koning Philips en het Escorial
uitgedaagd! Nergens, als het slechts even kon, had hij vermeden een gezicht van
Toledo op de achtergrond te plaatsen, en in proporties, om kippenvel te bezorgen
aan elke kunstwijze hoveling. Spiernaakt worstelden de Laocoönfiguren voor dat
verre aspect, een speelgoedpaard van Troje stapte het Hospital de Santa Cruz binnen.
Maar met zulke kunstgrepen alleen was de Opening van het Vijfde Zegel niet gebaat,
en steeds aarzelde hij nog een aanvang te maken met dat schilderij, al bestonden er
reeds voorstudies van.
Ook hield hij woord ten aanzien van de afzichtelijkheid der modellen waarmee
hij zich omringde: de zichtbare - Balthazar en zijn steeds wisselend troepje
hongerlijders - zowel als de onzichtbare, die zijn verbeelding beheersten. Alle neuzen
van Greco's portretten - om slechts iets te noemen - kregen door de ongeweten
drijfkracht van de Aragonese aanvoerder iets vreugdigs en prils voortaan, alsof ze
zojuist, een vreselijke wond overwoekerend, naar buiten waren gegroeid: half wipneus,
half voelhoren, tedere, bijna geestelijke reukorganen, geschapen voor engelen en in
geur van heiligheid gestorvenen! Van deze geur was bij de werkelijke Balthazar, bij
Isidro en de anderen natuurlijk geen sprake. Een paar weken lang vervloekte de
schilder veeleer hun ongedierte, tot hij de inval had hen niet alleen te spijzigen, maar
ook te kleden. Door het oude tuinpoortje drongen ze, bij twee of drie, soms met
nieuwe aanwinsten, de Casa binnen, stalen wat uit de provisiekasten die open bleven,
en vertrokken één voor één met betere kleren dan de lompen, waarin zij een keer, in
gezelschap van de hoer, die de gewone korte flanellen mantel droeg, door de tante
Eufrosina waren opgemerkt. Door middel van een grandioze gebarentaal gaf de oude
Balthazar de aanwijzingen omtrent stand en rangschikking, die Greco meestal
verzuimde, omdat hij er zich tòch niet aan hield, omdat deze menselijke wrakken
niets anders waren dan aanleidingen voor zijn fantasie. Soms ontstond er on-

Simon Vestdijk, Het vijfde zegel

194
enigheid onder hen, meestal om de geschonken kleren. Isidro de la Barra, met de
aflegger van Preboste even weinig tevreden als met het mooie gele gewaad, dat hem,
als model, werd overgereikt door San Martin op zijn wit paard, had het versleten
costuum van een livreiknecht willen hebben, dat Greco aan de Sint Sebastiaan gaf,
een slappe, uit zijn kracht gegroeide jongen met een zwanenhals en een ver naar
voren stekende kin, welks mollig massief zonderling genoeg de indruk wekte van
grote zwakheid, alsof de kaak ontwricht was. Isidro misgunde zijn medemodel deze
livrei zo hevig, dat hij op een dag half verstaanbare toespelingen van zich gaf op een
vervolging door de Inquisitie, waarmee hij de Sint Sebastiaan bedreigde. Greco nam
hem in verhoor en leerde nu, dat de idioot de livrei voor een soldatenuniform aanzag
en het portret van de eigenaar, in weerwil van pijlen, boom en touw, de afmetingen
der gestalte en de duidelijk viriele trekken, voor een afbeelding van het Christuskind.
Inderdaad was een paar jaar terug het Kind in Uniform zeer populair geweest bij het
volk, net zolang tot de Inquisitie die prenten verboden had.
De prostituée, een vrouw met een verwist en onbepaalbaar gezicht, werd ondanks
deze bijzonderheid dus gezien en herkend door Eufrosina de las Cuevas; Eufrosina
vertelde het aan Gerónima, en of hij wilde of niet had de kunstenaar zich nu te
verantwoorden in een gesprek, waarbij nog heel wat andere grieven tegen hem aan
de dag traden. In lang had hij niet vertrouwelijk met Gerónima gesproken. Als
opgegeven model had zij stellig alle grond jaloers te zijn; zij begreep ook niet waarom
hij nieuwe modellen nodig had, nu de Orgaz nog niet was voltooid, en dan zùlke.
Maar haar lijdelijke koppigheid begon hem pas te verontrusten, toen zij, na het
gesprek over de modellen die de Casa del Greco onteerden, over het Tertiariërplan
ging spreken, zoals maanden geleden reeds. Sinds hij besloten had, het vereiste
bezoek aan Padre Iñigo de Cazarez, de gardiaan van de San Juan de los Reyes,
voorlopig uit te stellen, - voornamelijk om Esquerrer; hij had er tegen opgezien
iemand te ontmoeten die over Esquerrer macht uitoefende, - was dit plan geheel op
de achtergrond geraakt. Ook andere vooraanstaande personen uit de Tertiariërorde
weigerde hij te bezoeken; zijn kansen werden nu wel zeer gering, en dit moest van
invloed zijn op de bestellingen, en hun financiële toestand was niet gunstig... Greco
wist dit. Maar kon hij haar aan het verstand brengen, waaròm hij de San Francisco's
verwaarloosde en niet meer aan de Orgaz schilderde, waaròm hij alle betrekkingen
verbroken had met het schildersgilde, waarom hij zichzèlf wilde zijn?... Toen hij
haar in het vredig glanzende gezicht blikte, dat zo merkwaardig weinig uitdrukte van
de kommer of de wrevel die zij toch voelen moest, beklaagde hij haar in stilte om
haar gladde schoonheid, die nergens meer toe diende, die haar zelfs verhinderde haar
gevoelens uit te drukken door

Simon Vestdijk, Het vijfde zegel

195
aant.

middel van een mimiek, die met zulk een schoonheid nu eenmaal niet te verenigen
is... Hij nam zich voor haar steeds te blijven eren om haar onderworpenheid. Terwijl
hij vlijtig met zijn bril begon te spelen, om haar te verstaan te geven, dat het werk
riep, zei zij langzaam met afgewende ogen:
‘Ik heb besloten niet meer naar de bijeenkomsten te gaan voor de versiering van
het Mariabeeld.’
Verrast keek hij op. - ‘Waarom?’
‘Ik steek te veel af bij die rijke deelneemsters. Ik word achteruit gezet. En dan
behandelt Don Pedro Moya de Contreras mij op een wijze die de aandacht trekt van
de anderen.’
Dit waren drie redenen tegelijk. Had zij er slechts één genoemd, hij zou niet verder
gevraagd hebben; nu wilde hij wel weten welke de belangrijkste was. En nu kwam
er een verslag, aanvankelijk bedoeld misschien als verwijt omdat hij haar niet in staat
stelde met de vrouwen der Santiago-ridders te wedijveren in dure versierselen voor
een beeld, dat tot de zoldering reikte en dus veel van dien aard aan kon, maar dat in
het verdere verloop meer en meer het optreden van de geleerde en apostolische
Inquisiteur betrof, die, het hoge woord moest er uit, haar opwachtte, haar het hof
maakte, haar in opspraak bracht!
Nauwelijks was zij zo ver gekomen of Greco barstte in een schaterlach uit.
Gekwetst keek zij op hem neer, zoals hij daar voor de tafel zat, zijn benen wijd
uitgestrekt, zijn handen in zijn broekzakken, zijn buik krampachtig schuddend. Hij
zag er weinig olympisch uit zo, hij leek oud en afgetobd ondanks zijn vrolijkheid,
en hij maakte zich onmiskenbaar vrolijk over háár. Traag van begrip, vatte ze slecht,
dat zijn spot uitsluitend de zwaarlijvige vertegenwoordiger van het Heilig Officium
gold. Alles had Greco kunnen verdragen, de preutse dames, die de concubine van
een arme berooide schilder in een hoek lieten zitten, onopgemerkt en ongeraadpleegd,
- de bigotte praatjes over Maria's reinheid, met zijdelingse blikken over hun waaiers
op háár, - aan het beeld van de oude, buikige Don Pedro, die als groot-commandeur
tot deze Santiago-cercle toegang had en de dames zelfs een paar maal in zijn huis
had ontvangen met een voor die gelegenheid gehuurde dueña, vermocht hij geen
weerstand te bieden. Hij zag de grappige wellusteling Gerónima begeleiden tot aan
haar draagstoel, hij zag hem zijn hele ziel, zojuist nog gesticht door de Inmaculada
Concepción, in de handkus leggen! Maar het was méér dan grappig alleen, het was
op een eigenaardige wijze, tussen de uitgelaten lachbuien door, ook prikkelend:
prikkelend door iets dat hij lang had gemist, door het besef dat Gerónima niet alleen
andere mannen aantrok, maar het zelf ook opmerkte en er hinder van had, althans
zéi, dat ze er hinder van had... Dit duidde, veraf, toch op behaagzucht; hij had altijd
gemeend, dat ze die niet bezat, alleen een moederlijke, toege-

Simon Vestdijk, Het vijfde zegel

196
wijde sensualiteit. Na een blik op de klok - het was reeds vrij laat in de avond - richtte
hij zich op en strekte lui een arm uit om haar middel te omvangen.
‘Don Pedro zei mij nog, dat je een schilderij voor hem klaar zou hebben vóór 25
Juli,’ sprak zij, gewillig tegen hem aanleunend, wat hem vaag teleurstelde, ‘dat is
over een week.’
Hij lachte en vlijde zijn hoofd tegen haar borst. - ‘Dat schilderij is klaar, maar ik
lever het niet af, wat dacht je?! Ik heb ook een Heilige Hiëronymus, je naamheilige,
die jíj niet te zien krijgt! Ik schilder niet meer als vroeger namelijk, ik ben de oude
niet meer, maar misschien geef jij me kracht vanavond...?’ - Weer lachte hij, ironisch,
dan met opzettelijke grofheid; hij kuste haar, trok haar op zijn schoot, alles met een
volmaakt kil hart, gedreven slechts door die lichte prikkeling, waarvoor Don Pedro
gezorgd had. Hij dacht aan Francisco Esquerrer, die in December uit Toledo
vertrekken zou, die de San Juan de los Reyes toegankelijk maken zou...
‘In December ga ik naar de Cazares. Dan kan ik tot mijn dood nog Tertiariër zijn;
dan is Fray Francisco weg, en komt er hier in huis een brave namaak-Franciscaan
voor hem in de plaats...’
Droefheid dreigde hem te overmeesteren. Gelukkig merkte hij, dat in zijn lichaam
steeds nog die zachtjes schuddende uitgelatenheid zat: daar moest hij partij van
trekken! Dus drukte hij Gerónima tegen zich aan, zonder op haar tegenwerping te
letten, dat December te laat was, beloofde haar, liefkozend, spoedig een Heilige
Familie te zullen schilderen, en trachtte onderwijl zichzelf op te wekken door
gedachten aan vroegere liefdesuren, met haar of met anderen, gedachten aan zijn
jeugd, Italië, Rome..
‘Laat je vooral niet door Don Pedro uit het veld slaan,’ fluisterde hij, even voordat
hij het vertrek met haar verliet, ‘het is pose; hij is alleen op Moorse vrouwen gesteld,
dikke, donkere tantes van onze Pablo. Blijf naar die prachtlievende bijeenkomsten
gaan, ik ben immers niet jaloers...’
De volgende ochtend verscheen Juan de las Cuevas, zijdewever, om duizend
ducaten te leen te vragen. De tijden waren slecht, beweerde hij. En zo aanmatigend
trad hij op, dat Greco onmiddellijk Gerónima in zijn tegenzin betrekken ging; het
was duidelijk, dat Juan haar van te voren op de hoogte had gesteld van dit verzoek,
en zelfs verdacht hij er haar van, dat zij hem 's nachts door haar liefkozingen gunstig
had willen stemmen...
De Griek merkte er weinig van, dat Covarrubias, Preboste en Esquerrer een
stilzwijgend verbond hadden gesloten om hem tot de erkenning van Gerónima's
charmes terug te brengen. De zijdelingse aanleiding daartoe was de roekeloze wijze,
waarop hij zich overwerkte; de oude kanunnik had reeds lang uitgezien naar een
gelegenheid om hem tot een normaler

Simon Vestdijk, Het vijfde zegel

197
aant.

leven te bewegen, ook al zou hij dan afstand moeten doen van Greco's geniale
flitsen op papiertjes. Preboste was, voor een kunstenaar althans, de normaalste mens
die zich denken laat, een ‘uomo universale’ zonder de Renaissancistische eruditie,
gedienstig, practisch, actief, opgeruimd, trouw, welke zeer onpersoonlijke trekken
iets kregen van originaliteit, omdat ze in die overvloed haast nooit bij één en dezelfde
persoon voorkwamen. Maar wellicht had hij een toenadering tussen zijn meester en
zijn meesteres nodig ter wille van het kleine ondeugdje daartussenin, een vage
verliefdheid op háár, allang uitgesleten eigenlijk... Op de maandelijkse bijeenkomsten
eisten zij beiden, ondersteund door Luis de Castilla, de aanwezigheid van Gerónima,
en stelden vrolijke heildronken in op de gastvrouw. Esquerrer was nog steeds niet
te bewegen geweest op de avonden te verschijnen. Des te geschikter leek hij voor
het bewerkstelligen ener intiemer toenadering, en het was vooral aan de tact van de
monnik te danken dat Greco zich niet zo streng van het huiselijk leven afsloot als hij
dat zelf wel gewenst had, dat hij soms uit de kelders opdook om tot na middernacht
bij de fontein te blijven zitten met de anderen, gedachteloos, en steeds buiten de sfeer
gesloten waaraan zij bewust of onbewust sponnen. Dan gaf hij zich over aan die
eeuwige, licht martelende verwondering over Esquerrer's houding bij dit alles, zijn
jongensachtige gewilligheid, de simpele toon van zijn gesprekken. Reeds lang had
Greco er zich rekenschap van gegeven, hoezeer hij van de Franciscaan afhankelijk
geworden was. Hij schilderde nog alleen voor hèm, al schilderde hij hem niet meer
uit. Maar aldus observerend, op die avonden, ontdekte hij allengs ook de mogelijkheid
zich weer van Esquerrer te verlossen. Al zou hij van die mogelijkheid nooit gebruik
maken, het was kalmerend te weten dat zij bestond, te weten dat hij zich, bij behoefte
daaraan, terugtrekken kon in een kristallen bol, die hem door listige straalbrekingen
Esquerrer deed zien onder een aspect dat op zijn minst de aanstaande scheiding
draaglijker maken zou. Want er was geen twijfel mogelijk: vanuit zo'n kristallen
toverbol leek de monnik, wiens uiterlijk zijn kunst gerevolutionneerd had, eerder op
een schamele vogelverschrikker, zinneloos door de wind bewogen, met linkse
bewegingen en onmogelijke standen. Min of meer verwant aan de vervorming die
hij in zijn kunst nastreefde, waren die houterige gebaren en passen trouwens het
ergste nog niet. Als figuraties zou hij er weg mee geweten hebben, indien zij niet de
uitdrukking waren geweest van een voor de monnik zeer kenschetsende eigenschap:
zijn gemis aan humor. Voor humor ongevoeligen worden op een zeker punt onfeilbaar
zèlf belachelijk, en het toeval wilde, dat bij zijn plichtsgetrouwe pogingen om Greco
aan de algemene gezelligheid te doen deelnemen, dat punt bij Esquerrer telkens en
telkens weer werd bereikt. Dit bijzonder gebrek was Greco vroeger al opgevallen,
maar dan uitsluitend tijdens gesprekken, waarvan

Simon Vestdijk, Het vijfde zegel

198
aant.

het intellectuele peil verschillen in gedrag zozeer verwiste, dat zelfs hulpeloos
gestotter voor het bewijs van een ongewoon ingewikkelde gedachtengang kon
doorgaan! En toen bij hun ontmoeting in het Escorial de potsenmaker Miguel d'Antona
ingreep, was in de eerste plaats de schilder zelf belachelijk gemaakt, al had hij ook
achteraf bedacht, dat voor een onpartijdig toeschouwer de belachelijkheid van
Esquerrer's onverstoorbare ernst de zijne zou hebben overtroffen. Behalve dwergen
dienen voor zulke harteloos onthullende scènes dronken mensen en kinderen; de
eersten kwamen in Spanje niet voor, maar van de laatsten woonden er twee in de
Casa del Greco. Geheel onopzettelijk, - want zij waren zeer op Esquerrer gesteld,
zoals ook Preboste en Manusso, die hem in het geheim zijn vertalingen van Griekse
philosofen had laten zien, - enkel en alleen door de plastiek hunner buitelende invallen,
brachten Jorge Manuel en Pablo de Fez met onovertrefbare scherpte Esquerrer's
onbeholpenheid aan het licht tijdens het middagmaal, of bij spelletjes waaraan hij
goedmoedig deelnam, spelletjes met Greco's afgedankte kleimodellen, Morenoorlogje,
kloostertje bouwen of stierengevecht. Dan kon men de ascetische monnik, plotseling
afgedaald tot een ontstellende kinderlijkheid, met fladderende mouwen door de
kamers zien hollen, als een groot, schraal beest, losgebroken uit gevangenschap
waarvan hij het geknoopte touw nog aan zich droeg. Het was waar, dat Esquerrer's
verhalen over de San Juan de los Reyes, de beroemde beelden uit de Morenoorlog
aldaar, de roestige kettingen, die Christenen in Moorse kerkers hadden gedragen en
die nu buiten op de kerkmuren hingen, een ongemene bekoring bezaten, ook voor
volwassen toehoorders. Maar zodra er gebaren in het spel waren, bleef alles bij het
oude. Tot zijn dood toe zou Greco die middag niet vergeten, toen hij onder het eten
meende te merken, dat de muziek Esquerrer hinderde. Vaak had de monnik hem
verteld van zijn voorliefde voor het Gregoriaans; wat de muziek speelde leek daar
al zeer weinig op: kirrende fiorituren maakten een ouderwetse sarabande
onherkenbaar. Hij gaf een teken naar de estrade; onmiddellijk braken de jongens met
luide protesten los, terwijl Manusso en Preboste tegenstrijdige wenken gaven naar
de muzikanten, die door waren blijven spelen. In de overtuiging dat de muziek nu
eerst aanving, bracht de oude Covarrubias de hand achter het oor, goedkeurend met
het hoofd wiegelend. Jorge Manuels hand grijpend om hem te troosten, verhief
Esquerrer zich van zijn stoel; met zijn andere hand wilde hij aangeven, dat de muziek
vooral niet zwijgen moest; maar dat liep op niets anders uit dan op een onsierlijk
zagend beweeg, verdwaasd en onbehouwen, alsof hij een viool bewerkte met een
knots; het was geen wonder dat de muzikanten, nu pas opmerkzaam geworden,
verschrikt een eind maakten aan hun sarabande.
Dikwijls waren Esquerrer en Gerónima samen, meestal toevallig, al-

Simon Vestdijk, Het vijfde zegel

199
aant.

leengelaten door de anderen. Gerónima zat dan geduldig over borduurwerk
gedoken, de monnik, nooit in rust, wandelde langs de muren, of diagonaalsgewijs
over het tapijt, vaak met een kunstvoorwerp in de hand, dat hij vergat op zijn plaats
te leggen. Gerónima, die hem met veel ontzag behandelde, vroeg hem wel om raad
over de opvoeding van Jorge Manuel, die, met wrede neigingen behept, Pablo vaak
in het geniep plaagde, en tegen wie zij zich machteloos voelde omdat hij ‘echter’
was dan zij. Hoewel Esquerrer deze samenhang ried, wist hij niet beter te doen dan
haar haar ridderromans te doen vervangen door La Perfecta Casada, een boek vol
voorschriften voor gehuwde vrouwen, geschreven door zijn leermeester Luis de
Léon; bij het voorlezen sloeg hij dan bepaalde gedeelten over, en knoopte aan de
andere traditionele beschouwingen vast, zonder te veel de nadruk te leggen op de
waardigheid van het zevende Sacrament. Eens hoorde Greco, dat zij over de Tertiariërs
spraken; hij kon niet nagaan, of Gerónima daarover begonnen was, of dat de lectuur
van La Perfecta Casada er aanleiding toe had gegeven; de werkzaamheid dier
lekenorde hing van leefregels aan elkaar, waarvan er toevallig ook wel enkele in het
boek zouden kunnen staan. De schilder kon zich niet weerhouden met onmerkbare
spot zijn vriend dank te zeggen voor dit nuttig en opbouwend werk. Hierop raakte
Esquerrer in verwarring, gejaagd liep hij een paar maal het atelier op en neer, om
eindelijk te verklaren, dat de verhoudingen geheel anders waren dan de schilder
misschien meende. Er was geen sprake van verdienste, laat staan van opofferingen
zijnerzijds; hij gevoelde een grote waardering voor Gerónima, hij vereerde haar;
maar bovendien maakten deze huiselijke gesprekken hem minder stug en
wereldvreemd, brachten hem in aanraking met het werkelijke mensenleven, dat toch
hoofdzakelijk was opgebouwd uit die eenvoudige, alledaagse zaken. Het klonk weinig
overtuigend, zeer merkbaar was wel de opzet om de echtgenoot een voorbeeld te
geven, - alleen niet voor de Griek, die eerder geneigd was uit Esquerrer's onzekere
stembuiging een smeulend gevoel voor Gerónima af te leiden, zoals vroeger bij
Preboste reeds, Ayala, en nu zelfs al bij Don Pedro Moya de Contreras! Zijn oude
ijdelheid op haar uiterlijk schoon had tegenwoordig inderdaad de meest krasse prikkels
nodig...
‘Dit is van úw kant beschouwd,’ zei hij geamuseerd, ‘we zouden nu Gerónima
moeten vragen of ze niet meer behagen schept in uw gezelschap dan u in het hare.
Ik verklaar mij bereid als scheidsrechter op te treden. Dit is een geval voor haarfijne
casuïstiek!’ - Hij zuchtte vermoeid; hoe ernstig bleef Esquerrer nu toch weer! Alleen
door een ongelukkige liefde was zulk een dodelijke ernst te rechtvaardigen... Hij
vervolgde: ‘Over de verwijdering tussen haar en mij zou ik u urenlang dingen kunnen
opbiechten. Maar waartoe? Daar is het leeftijdsverschil. Alles is natuurlijk niet in
orde. Niets is in orde...’

Simon Vestdijk, Het vijfde zegel

200
‘Dat u dit alvast inziet!...’ zei Esquerrer hoopvol, met geestdrift zelfs. Een licht rood
bedekte zijn wangen. Greco voelde wel, dat hij zich in de drijfveren van de ander
vergist had, hij was echter te veel verdiept in zijn eigen gedachten om dit nu beter
te gaan nasporen.
‘Daarvoor zou nodig zijn, dat ik u meer over mijn vroeger leven onthulde. Dit heb
ik u al eens beloofd, maar het is moeilijk het begin te vinden. Het begin is
Griekenland, dat spreekt vanzelf; met Griekenland is alles te verklaren, met mijn
heimwee ernaar, het heimwee naar mijn jeugd, en wat is dat anders dan het verlangen
zijn eigen leven over te doen, beter, juister. Dat verlangen kan zo sterk worden, Fray
Francisco, dat men iemand met wie men leven moet leert verachten, alsof híj het is,
of zij, die ons verhindert terug te gaan...’
‘Het zou u misschien helpen mij alles te vertellen,’ sprak Esquerrer aarzelend, de
ogen opmerkzaam op Greco gericht, die nu de gedachte aan geheime verliefdheid
op Gerónima wel geheel had laten varen.
Maar veel tijd moest nog verstrijken eer het zo ver kwam. El Greco schilderde. Hij
waagde de sprong in het ongewisse, en schilderde in de ‘moskee’ de Opening van
het Vijfde Zegel, in Esquerrer's tegenwoordigheid, en buiten bereik van Gerónima,
die zelfs in het achthoekige atelier plotseling zou kunnen binnenkomen... Esquerrer
kon spreken zoveel hij wilde, of zwijgen in het flakkerend schijnsel der flambouwen,
dat soms deed raden naar de kleuren op het doek. Toch was een controle in het
daglicht meestal onnodig, zozeer was de schilder vertrouwd met zijn middelen, zelfs
onder deze wel zeer ongewone omstandigheden. Stil brandende kaarsen waren hem
nauwelijks liever. In dat licht stond de Franciscaan dan toe te kijken, het hoofd wat
scheef, de gelaatsuitdrukking schichtig, - die bepaalde schichtigheid in de benige
vormen, die niet het kenmerk was van oppervlakkige onrust, doch van' een hardnekkig
peilen, alsof een dieplood, ontsteld heen en weer slingerend, in afgronden daalde. In
dergelijke vergelijkingen zochten zij een tijdlang zelve hun kracht. Bespiegelingen
over de ziel, of de zielstuin - door een neoplatonische Amor behoed, besproeid of
besnoeid! - die door sommige Spaanse mystieken zo populair geworden waren,
versmadend, stelden zij hun beider karakters tegenover elkaar naar het origineler
beeld van zwemmers, waarvan de een zich in stilstaand water voortbewoog, de ander
een snel stromende rivier voorbij zich liet trekken. Greco had eens gezegd, dat de
dingen door of langs hem heen stroomden zonder hem te veranderen; daarbij doelde
hij op een verstandelijkheid die snel opvatte, maar ook snel weer liet vallen, zodat
niets achterbleef dan een net van glinsterende druppels op de huid, een steeds
wisselend mozaïek. Esquerrer daarentegen dook onder, zwom, verplaatste, veranderde
zich, onverschillig wat hij van de omgeving vatten kon, met dat éne doel voor

Simon Vestdijk, Het vijfde zegel

201
aant.

ogen slechts: de vereniging met het goddelijke mysterie. In deze vorm was het,
dat hij zijn staat van mysticus voor het eerst volmondig erkende, maar toen ging hij
verder, en om Greco ook hier door zijn voorbeeld aan te moedigen, zo niet uit een
echt verlangen naar vertrouwelijkheid, verhaalde hij tijdens het schilderen zoveel uit
zijn vroeger leven, dat het de kunstenaar weinig moeite kostte zich daarvan een
volledig beeld te vormen. Tot het verslag van een der voornaamste gebeurtenissen
uit dat leven vormde een voorval de aanleiding, dat Greco zeker verzwegen zou
hebben, wanneer Esquerrer op die dag toevallig in het klooster had moeten zijn, zo
onbeduidend was het. Aan het briefje, dat Diego hem op de avond van de 21e Mei
had overhandigd, was hij de daaropvolgende maanden telkens weer herinnerd door
nieuwe briefjes van de onbekende plager. Het waren er drie, even dubbelzinnig en
overlopend van theologische toespelingen als het eerste, maar zo mogelijk nog
onduidelijker en veelal ook zonder de skurriele toon, die hem toentertijd verbaasd
en vermaakt had. Dit vierde nu, of vijfde, overtrof al de vorige. In de zaal, waar de
‘Uitdrijving’ hing, stond het rechtop tegen de kostbare ebbenhouten secretaire, de
‘Vargueño’, waarvan het bezit zo schadelijk was voor 's lands welzijn; hij deed
navraag wie het er had neergezet, niemand wist van iets. De aanhef luidde: ‘Aan de
geniale Moren- en Jodenvriend Dominico Theotocópuli.’ Daarop volgde: ‘Er was
eens een kleine schilder, die hofschilder wilde worden, maar erg met bijbelboeken
te pronk liep. Hij stapelde het ene bijbelboek op het andere bijbelboek, totdat al zijn
schilderijen aan het gezicht waren onttrokken door die bijbelboeken, en de
kunstvrienden zeiden amen. De brief van de apostel Jacobus ontbrak echter
merkwaardigerwijs steeds op de stapel. Was het om 2:14, was het om 2:22, of was
het bijgeval om 2:26? Welk een aanstoot, welk een last kan zo'n onbesuisde kleine
schilder toch geven. Wee u Chorazin, wee u Bethsaïda! Dat hij zich nog bekere.’
Voor toespelingen op Escorial en Heilige Mauritius langzamerhand afgestompt,
ergerde hem nochtans de bijzonder kleinerende wijze, waarop het hier geschiedde.
Anders dan de eerste keer, sloeg hij nu ook het gecíteerde bijbelboek op; de opgegeven
plaatsen bleken alle drie betrekking te hebben op de ‘goede werken’, zonder welke
het geloof als middel tot rechtvaardigmaking ontoereikend was, een dood geloof
slechts. Het was hem niet duidelijk, om welke reden hij iets tegen dit dogma zou
kunnen hebben, al had hij zich op dit punt altijd meer aangetrokken gevoeld tot
Paulus dan tot Jacobus minor; sinds de Hervorming was de brief van deze laatste
echter een noli me tangere geworden, een paradepaardje van goede gezindheid en
kerkse gehoorzaamheid.
‘Het lijkt wel alsof men mij van ketterij verdenkt,’ lachte hij, toen hij het briefje
aan Esquerrer liet zien, ‘ik vermoed, dat het gilde gebelgd is, omdat ik me de laatste
tijd afzijdig houd... Wel, het geloof en de werken op de weegschaal van het forum
internum, - dat is een hachelijke onder-

Simon Vestdijk, Het vijfde zegel

202
aant.

neming! Men zou evengoed kunnen vragen wat gewichtiger is: de ziel of het
lichaam, - de conceptie van een schilderij of de uitvoering ervan!’
‘Ik wenste, dat ìk er zo over gedacht had in mijn eerste kloosterjaren,’ zei Esquerrer,
het papier niet zonder minachting verkreukelend, ongevoelig voor de komische noot,
die ieder ander een glimlach zou hebben ontlokt, - ‘Paulus en Jacobus heb ik zo lang
tegen elkaar in het veld gevoerd, dat ik ze geen van beiden meer verstond...’
‘U?!’
‘Totdat voor beiden gold, wat de Heilige Hiëronymus uitriep ten aanzien van
Paulus alleen: “Gij wilt niet begrepen worden!”’
Onwillekeurig draaiden zij zich om naar de twee portretten van de bedelaar
Balthazar, die naast elkaar tegen de kale, rode muur stonden, rechts van de Heilige
Jacobus major. Het was de Heilige Hiëronymus in verschillende levensphasen:
éénmaal als boeteling, naakt, op een slordige lendendoek na, - Balthazars tors, zoals
hij op die avond in het deurgat had gestaan, met afzakkende kleren, - daarnaast als
kardinaal. Een witte, puntige baard viel tot heel laag over de rode mantel, - ongeveer
hetzelfde rood dat juist op dit ogenblik onder Greco's penseel in scherp geknikte
bochten aan het gewaad van de Evangelist op het Vijfde-Zegeldoek vorm was
begonnen te verlenen. Balthazar als kardinaal was een verschrikking, en in zekere
zin schaamtelozer dan het onbeklede pendant: een uitgemergelde oude man,
krankzinnig van orthodoxe woede, - de keus tussen het geloof en de werken zou hèm
wel niet moeilijk gevallen zijn! - met een geknepen mond en een kuil in zijn
linkerwang. Het gezicht als geheel, met die baard eronder, leek op een ijspegel, één
keer half gesmolten, dan weer bevroren voorgoed, kil, hard, onmenselijk, en het was
niet te verwonderen, dat Esquerrer, terwijl hij zijn verhaal deed, telkens naar dat
monstrueuze portret omzag, dat hem scheen aan te sporen de waarheid te zeggen en
niets dan de waarheid...
Esquerrer's jeugdgeschiedenis kende Greco reeds: hoe hij, als wees of vondeling bij
een houtvester in de buurt van Medina del Campo opgevoed, op zijn zeventiende
jaar ontdekt werd door Franciscaner monniken, die zich aangetrokken gevoelden
door zijn ietwat lijdend voorkomen en hem meenamen naar hun klooster. Van zijn
eerste levensjaren wist hij niets. Alleen aan zijn moeder had hij een vage herinnering:
iets wits en zeer jeugdigs; lange tijd koesterde hij haar beeld, dat later rechtstreeks
zou overgaan in dat van de bewonderde Teresa van Avila, en in een traditioneler
Maria-verering. Hij had nooit ontdekt wie zijn ouders waren geweest. In het Convento
de la Concepción, een Franciscaner klooster niet ver van Salamanca, viel hij op als
een schuw en peinzend wezen, fijn besnaard, en zo veelzijdig begaafd, dat bij de
gardiaan onmiddellijk de gedachte opkwam aan een academische opleiding. Hoe

Simon Vestdijk, Het vijfde zegel

203
aant.

weinig geleerdheid bij de Minderbroeders in zwang mocht zijn, toch koos men
nu en dan uitblinkers, die van een bepaald klooster de naam tegenover de Dominicanen
hoog moesten houden. Inzonderheid wanneer het door zulke eerzuchtige Observanten
werd bevolkt als dit Convento de la Concepción! De kloosterreformatie door kardinaal
Ximenez was in zijn eigen orde, die der Franciscanen, op de meeste weerstand gestuit;
lange jaren woedde de strijd tussen de Observanten, de strenge groep, en de minder
strenge Conventualen, wier laatste bolwerk juist het Convento de la Concepción was
geweest. Eerst in 1560, lang na de dood van de Grote Kardinaal, konden de
Conventualen gewapenderhand verjaagd worden uit dat klooster, waar zij, zeker van
machtige bescherming, allengs een naam hadden verworven van ontucht en sodomie,
die de zwaarste maatregelen rechtvaardigde. Met vrouw en kinderen trokken de
monniken weg, op vette muilezels gezeten, spottend boetepsalmen zingend; de
meesten werden Moor of piraat; en het Convento de la Concepción kon een nieuwe
bladzij van zijn geschiedenis beginnen. Bidden, vasten, waken en geselen vervingen
niet alleen het rijke leventje der voorgangers, maar ook het oorspronkelijk
Franciscaanse aalmoezen vragen en geven, armen voeden, zieken verzorgen en
kruiden kweken. Een ijzeren kloostertucht bracht menig bedelmonnik tot wanhoop.
De novice-meester sloeg zijn stok kapot op jonge ruggen. Nederigheid vooral moest
worden aangekweekt - en kuisheid. Maar binnen de kloostermuren zweefden de
geesten der Conventualen nog rond, naneefjes van het bestiarium van de Heilige
Antonius, tuk op wellustige inblazingen, - en reeds in zijn eerste proefjaar was de
noviet Francisco Esquerrer er getuige van, hoe monniken schreeuwend door de
gangen renden om met de as van een verbrande vilthoed de bloeding te stelpen bij
een van hen, die zich gecastreerd had. Dit voorbeeld stortte velen van de jongelieden
in diepe melancholie. Men bevocht de duivel met de zonderlingste exorcismen. Grote
uitverkorenen in hun orde, die het vlees kruisigden opdat de ziel behouden bleef, zo de geduchte Pedro de Alcántara, die als een Berserker tegen zichzelf gewoed had,
- vonden navolging; en ook Esquerrer, hoewel minder fanatiek in uiterlijkheden,
hetgeen hem zijn toentertijd wankele gezondheid trouwens verbood, sloot zich op
in de zwartste meditaties over zonden die hij had begaan, of zou kunnen begaan, of
had kunnen begaan, of had zien begaan. Door zijn richting van studie verliep dit alles
bij hem verfijnder, gevaarlijker; hij ontdekte de mystieken, - die men daar slechts
ten dele lezen mocht, - te beginnen met die Pedro de Alcántara, die behalve een
sadistische zelfkweller een belangrijk mysticus was geweest, dan Bernard van
Clairvaux, Bonaventura, Diego de Estella, Dionysius de Areopagiet. Behalve voor
zijn ascetisme, dat de gewone vormen aannam, vond hij weinig begrip om zich heen.
Van de mystiek vatte men slechts de uiterlijke voor-

Simon Vestdijk, Het vijfde zegel

204
aant.

schriften, de gebarentaal; Teresa en Juan de la Cruz, die daarjuist tegen
waarschuwden, die ook geen goed woord over hadden voor lichamelijke tuchtiging,
en zelfs niet voor wonderen en visioenen, waren Esquerrer nog onbekend. Iemand
die zich zelfstandig verdiepte in de ‘verborgen wandel met God’ was door dit feit
zelf reeds verdacht, en liep bovendien kans al spoedig op afwijkende meningen te
worden betrapt, die in de Franciscaner orde weliswaar steeds hadden gefloreerd,
maar niet in Spanje sinds de Inquisitie daar oppermachtig geworden was. Dit waren
de jaren, dat Juan de la Cruz vervolgd werd door zijn eigen ordegenoten, opgesloten
en mishandeld; en bij de Franciscanen was de afkeer van eigengereide mystici zeker
niet geringer dan bij de Carmelieters. Gemeden door jaloerse leeftijdgenoten, die
hem zijn bestemming voor Salamanca misgunden, begon Esquerrer zich al eenzamer
te voelen; zijn enige geestverwant was een ‘converso’, een vroeg bekeerde Jood, die
door zijn ijver opviel en al bijna aan de priesterwijding toe was, een man met originele
invallen, maar uitermate onevenwichtig, en al evenzeer gekweld door het wantrouwen
der andere broeders als door de onstilbare eisen van het bestiarium voornoemd. De
mystieken bestudeerde Esquerrer nu samen met deze Fray Rodrigo de Gris; zij
verborgen in hun cellen de geschriften van Teresa van Avila, die zij hadden ontdekt;
zij mediteerden, philosopheerden en vergeleken, zij stuitten op tegenstrijdigheden,
zij werden door hun geweten genoopt daarvan rekenschap af te leggen op de overigens
zeldzame disputen. Hierdoor raakten de twee zwarte schapen nog minder in tel; en
strenge terechtwijzingen van de kant van hun superieuren waren hun deel, toen zelfs
herhaaldelijk kloosterstraffen. Maanden lang tobde Esquerrer zich af over het
probleem of de unio mystica, de ‘verandering in God’ (dat einddoel der mystische
scholing) niet gelijkstond met pantheïstische ketterij in de trant van Giordano Bruno
of meester Eckhart, die als Dominicaan bijzonder gehaat was bij zijn Franciscaanse
leraren. En geen haarklover was er in het klooster om hem te vertellen, dat
‘verandering in God’ kon worden opgevat als ‘verandering in de tegenwoordigheid
van God’, waardoor de moeilijkheden vermeden werden... Nog langer duurde zijn
knagende twijfel, - gedeeld door die Rodrigo de Gris, die wegkwijnde, omdat hij de
boeken er niet op mocht naslaan, die volgens hem zekerheid konden verschaffen, ten aanzien van het boven reeds genoemde twistpunt! Vanouds ijverden de
Franciscanen voor de verdienste door goede werken, die zij zelf immers met zoveel
devotie beoefenden; met de Protestanten hadden echter vele mystieken gemeen, dat
zij het geloof hoger aansloegen: de gezindheid, de bereidheid zich lijdelijk open te
stellen voor de Goddelijke genade. Mystiek en werkheiligheid sloten elkaar bijna
uit, mystici hechtten geen waarde aan symbolen, liturgie, hoorbare en controleerbare
gebeden; alleen het innerlijk gebed gold. Des te smartelijker

Simon Vestdijk, Het vijfde zegel

205
aant.

was de gewetensstrijd van die twee, omdat zij er niet meer vrijelijk voor durfden
uitkomen; zelfs tijdens de biecht zwegen zij. Acht dagen voor Palmzondag werd de
gewezen Jood tot priester gewijd; reeds toen meende Esquerrer verschijnselen van
krankzinnigheid bij hem te bespeuren, die hij eveneens verzweeg om niet in het
verderf gestort te worden door een bekentenis van hun ‘ketterij’. Op Witte Donderdag
bevond Rodrigo de Gris zich bij het celebreren van de Hoogmis onder de officianten.
Geen mensenkenner zou zijn ontredderd uiterlijk zijn ontgaan; en hoe meer het
ogenblik van de kerkprocessie met het Allerheiligste naderde, des te vreemder werd
zijn gedrag. In grote vrees keek Esquerrer toe, hoe hij tijdens het Agnus Dei aanstalten
maakte om zijn medeofficianten de vredeskus te geven, een ceremonie die op Witte
Donderdag steeds verviel, omdat Judas op deze dag Christus verraden had met een
kus. Rondom Esquerrer begon men te mompelen over deze vergissing, die de vijanden
van de Jood veelzeggend leek. Maar nauwelijks had zich de plechtige stoet ter
overbrenging van een der twee Hostiën naar de sacramentskapel opgesteld, of de
Gris stiet een schreeuw uit, vloog op een schilderij van de Heilige Clara af, dat hij
van de muur trachtte te rukken, men meende op te merken, dat hij zijn misgewaad
wilde openscheuren, toen liep hij terug, en even voordat hij in krampen neerstortte,
had hij twee maal achtereen het Allerheiligste bespuwd. Esquerrer zag zijn lichaam
als een boog omhooggespannen, rustend op het bloedende achterhoofd en de voeten;
maar reeds werd hij overweldigd, en het was of men de duivel te lijf ging, zo ranselde
en schopte men hem. Dat zij een zielszieke naar de kloostergevangenis voortsleurden,
kwam in geen dier ijveraars op. Maar Esquerrer kende nu zijn plicht. Zich zijn
vroegere lafheid verwijtend, dwong hij zich tot optreden, en onmiddellijk na de dienst
vervoegde hij zich bij de gardiaan als voorspraak voor zijn ongelukkige vriend. Reeds
was hem ter ore gekomen dat, afgezien natuurlijk van de devestituur, honderd
stokslagen de straf zouden zijn, en daarna nog eens zoveel honderden, tot de Gris
bekennen zou het geheime Judaïsme aan te hangen; men wilde deze zaak zelf
berechten, buiten de Inquisitie om, die in zo'n geval steeds het gehele klooster in de
overtreding betrok. Tot het uiterste geprikkeld, zowel door dit vooruitzicht als door
de vreselijke heiligschennis, legde de gardiaan de jonge monnik al spoedig het zwijgen
op en bleef ontoegankelijk voor diens argumenten. Maar Esquerrer hield voet bij
stuk, en voegde zijn superieur zelfs toe, toen deze de Gris een duivel noemde: ‘Indien
de satan de satan uitwerpt, zo is hij tegen zichzelven verdeeld!’ De gardiaan gebood
hem naar zijn cel te gaan en zich als in arrest te beschouwen; Esquerrer weigerde,
indien hij niet de verzekering kreeg, dat de Gris menselijk zou worden behandeld;
vier sterke conversbroeders moesten hem ten slotte wegslepen. Vanaf dit ogenblik
beheerste hem een blinde halsstarrigheid.

Simon Vestdijk, Het vijfde zegel

206
aant.

Zelfs toen de straf aan zijn vriend reeds voltrokken was, - de man stierf aan de
bekomen verwondingen of aan hersenkoorts, - weigerde hij de onderwerping die
men van hem eiste. Door het droevig einde gekalmeerd, was men teruggekeerd tot
een principiële redelijkheid; Esquerrer werd niet gedwongen zijn overtuiging, dat de
Gris krankzinnig was geweest, op te geven, noch wilde men hem zijn sympathie voor
de Jood aanrekenen, - alleen formele onderwerping verlangde men! Om zijn weerstand
te breken sprak men hem toe in de kapittelzaal, bedreigde hem met excommunicatie,
bespotte hem ten aanhoren van alle kloosterlingen. Ten slotte, toen hij weerbarstig
bleef, moesten deze laatsten gezamenlijk aan hem de disciplinaire maatregelen
voltrekken, die minder bedoeld waren als straf dan om hem nederigheid te leren.
‘Ik werd op de drempel gelegd,’ zei Esquerrer, terwijl hij een vluchtige blik op de
Heilige Hiëronymus wierp, die, met beide handen het voor hem openliggende boek
neerdrukkend, alsof hij bloeddruppels perste uit de letters, nog steeds zijn ontzinde
woede naar hem scheen uit te schreeuwen, en Greco begon te begrijpen hoe men
door zulke ervaringen het lachen en de humor kon hebben verleerd, - ‘en de hele dag
liep men over mij heen, schijnbaar zonder op mij te letten, maar iedere aanleiding
om die drempel te passeren was welkom. Soms gleden zij van mij af en trapten op
mijn handen; ik merkte er haast niets meer van, bevangen als ik was in een soort
visioen van mijn inwijding als broeder, die een half jaar te voren had plaats gehad.
Ja, wéér lag ik tussen de andere broeders in het koor, in het mystieke graf, der wereld
afgestorven, maar nu in een geheel andere zin, onherroepelijker, dan toen. Er. was
nog opstandigheid in mij, toen ze mij één voor één in het gezicht spuwden, als uiterste
der gebruikelijke maatregelen om hoogmoed te tuchtigen. Toen ik later in Salamanca
getuige was van ontgroeningen, waarbij men van arme studenten de kleren van onder
tot boven bespuwde, ben ik ten prooi gevallen aan een aanval van razernij, die een
van de kwelgeesten bijna het leven kostte: buiten mijn wil nam ik toen wraak voor
iets dat jaren daarvoor gebeurd was...’
Greco onderbrak hem. Als op een parool reageerde hij, zonder het schilderen te
staken. Het rode gewaad van de Evangelist, zigzagsgewijs geplooid, zich voortzettend
in de twee omhooggeheven armen, had een uitloper naar rechts gezonden, die als
een veeldelige vuurtong voortkroop. Daarboven - één keer terwijl de monnik sprak
had de schilder van kleuren gewisseld - waren, half in schets, half in gelige vleestoon,
vier martelaarsgedaanten zichtbaar geworden, door de vuurtong belaagd of die
ontzwevend, men kon er van alles in lezen. De drie martelaars rechts waren nog zeer
onduidelijk.
‘Wraak,’ mompelde hij, zich bukkend bij het licht van kaarsen, die de enige
modellen schenen te zijn voor die smalle, naakte, geelachtige lijven,

Simon Vestdijk, Het vijfde zegel

207
‘wraak na jaren: maar dat is wat ik hier schilder. Deze lichamen hebben alles wat
hun de vrede geven moest, en toch...’
‘Ja, ook ik had dit!’ hernam Esquerrer, ‘ik had dat alles, nadat men mij eenmaal
in de gevangenis had geworpen, - een hol waar een voet water stond, - en mij alleen
liet. Het was een volledige verdoving, waarin ik wegzonk, maar daarin vond ik een
vrede, een zaligheid, die ik aan niemand zou kunnen beschrijven. Het was niet alleen
omdat ik mijn vriend had verdedigd, want dat was mij op dat ogenblik volmaakt
onverschillig. Ik had een gevoel of ik alles verloren had en alles gevonden. Voor het
eerst verstond ik het woord van Juan de la Cruz, in navolging van Paulus: dat men
om alles te bezitten níets bezitten moet. Niet alleen aards bezit, ook alle geestelijk
bezit had ik van mij geworpen: het recht op begrip van anderen, op rechtvaardige
behandeling, ieder houvast, ieder geloof zelfs, iedere stem van het geweten, iedere
deugd... Voorspraak van heiligen, die ik tot dusverre had vereerd, verloor haar waarde,
zonder daarom nog waardeloos te worden; het was of ik door die heiligen heenkeek,
me door hen heenbewoog als door nevels. Ascese leek mij zinneloos, want is de trots
om doorstane pijn niet het verleidelijkste geestelijke bezit dat denkbaar is? Alles
werd zinneloos, en tegelijkertijd van de grootste betekenis! Men zou om tot kennis
te geraken een brood kunnen lezen en een boek opeten, - ja, hoe goed begreep ik nu
de Heilige Johannes, die dit laatste immers van zichzelf beschrijft in de Openbaring!
Iedere mening was te verdedigen en te weerleggen. Men bezondigde zich niet door
de stelling aan te hangen die Erasmus ergens bespottelijk maakt: ‘God de Vader haat
de Zoon’, - ik herinner me, dat ik hierover peinsde met een toegeeflijke glimlach om
al mijn dialectisch geploeter met de Gris. Haat en liefde, geloof me, zijn God
onverschillig, zolang men in die toestand van extase is, en eerder dan een wetenschap
der liefde, zoals Juan de la Cruz de mystiek noemt, lijkt zij mij de wetenschap hoe
de liefde onder zich te laten. Want in de liefde bemint men nog iets buiten zichzelf,
in die staat van genade echter, die zich bij mij sindsdien zelden nog herhaald heeft,
hoezeer ik er ook naar streef (maar misschien moet men dit juist niet doen), is er
niets anders meer, men is alleen, men heeft zich veranderd in datgene wat men liefhad,
men is zélf liefde, maar men merkt het niet, het zou ook haat of verachting kunnen
zijn, of machtsgevoel, men weet het niet. Zelfs het beeld van mijn moeder was
vervluchtigd; het lag diep beneden mij (of boven, want richting bestond niet meer),
in één geestelijk niveau met dat der Heilige Maagd, terwijl er toch in werkelijkheid
geen groter afstand denkbaar is dan tussen die twee wezens...’
‘Zonderling,’ - de kunstenaar had eindelijk het werk laten rusten; hij sprak langzaam
en ieder woord accentuerend, met gefronst voorhoofd, - ‘God de Vader haat de Zoon,
omdat bij Hem haat en liefde ononderscheidbaar zijn...’

Simon Vestdijk, Het vijfde zegel

208
‘Zoiets is natuurlijk alleen aannemelijk op díe momenten! Later verwijt men het
zichzelf weer.’
‘Ja... Maar misschien is het Boze in de wereld dan niet anders dan een zelfverwijt
van God, die uitgeput raakte na Zíjn extasen, waarin Hij de onderscheiding tijdelijk
ophief! Op deze wijze begrijpt men pas, waarom Hij het kwaad en de zonde toelaat.
Niet omdat onze boze wil buiten Zijn macht ligt, en dus niet door Hem geschapen
zou zijn, zoals Erasmus beweert, en daar is óók veel voor te zeggen, - ik haal Erasmus
aan, omdat u het voorbeeld gaf, anders zou ik u als Franciscaan niet met hem lastig
hebben gevallen, - niet dáárom dus, maar omdat de splitsing in Vader en Zoon als
zodanig reeds, dóór die splitsing... Schilderen!’ snauwde hij plotseling tegen zichzelf,
en wreef verwoed zijn penseel over het blauw op zijn palet, ‘ik ben onverbeterlijk...
u vertelt, en ik schilder, dat was de afspraak...’ Na het penseel voor een met donkerder
grondverf verwisseld te hebben, benaderde hij de achtergrond der zeven schimmige
figuren, snel nog fluisterend: ‘U kent Origenes ongetwijfeld. Volgens hem verloopt
het gehele bestaan in kringen, alles keert terug; op het diepste punt van de cirkel,
daar waar de ontwikkeling zich ten goede keert, verschijnt Christus. Christus is dus
zo ver mogelijk van God verwijderd, krachtens zijn ontstaansvoorwaarde... ik zou
dit op een papiertje kunnen uittekenen... Ik wil alleen zeggen, dat dit precies
overeenkomt met wat ik zojuist...’ - Met een zuur lachje onderbrak hij zichzelf voor
de tweede maal, door op luider toon te vragen: ‘En uw verblijf in de gevangenis van
het Convento de la Concepción?’
‘Ik kwam er spoedig uit,’ zei de monnik, die tijdens Greco's bespiegelingen onrustig
heen en weer was blijven lopen, ‘ik wìlde er uit, ten koste van alles. Ik gaf toe, en
onderwierp me aan de gardiaan. Alles had immers zijn betekenis voor me verloren!
Het enige waar ik voortaan voor leven wilde was díe toestand van gelukzaligheid,
en die zou ik, met mijn zwakke gezondheid, niet deelachtig worden in een vochtige
spelonk. Misschien was het niet heldhaftig wat ik deed, maar ik kende alleen nog
die plicht tegenover mezelf, de plicht van de enkeling om zo dicht mogelijk God te
benaderen, op zíjn manier, onder voorbijzien van alles wat de gemeenschap, wat een
zo groot mogelijk aantal lieden op die weg een stapje vooruit zou kunnen helpen.
Dit is zondig. Maar een grotere zonde zou het zijn, indien ik míjn weg niet tot het
einde ging.’
‘En láát men u die gaan?’ vroeg Greco, verrast door zoveel onafhankelijkheid,
zulk een onbuigzame wilskracht, die geen ophef van zichzelf maakte.
‘Ja en neen. Men kent mij niet. Ik verberg mijn wezenlijke staat. Vanaf die tijd
werd ik een modelmonnik, een geleerde als het moest, behulpzaam als het moest,
nederig, plooibaar, alles wat men maar wilde. Dienst aan medemensen maakt niet
ongelukkig, ik dwing mij tot medeleven,

Simon Vestdijk, Het vijfde zegel

209
aant.

men heeft mij reeds als tussenpersoon zien optreden, waar een verhouding tussen
mensen te wensen overliet...’ - Even streek zijn blik over de schilder heen, die er
echter niet aan dacht zichzelf in deze bekentenis te betrekken. - ‘In Salamanca
verdacht men mij ervan de exercitia spiritualia van Loyola te beoefenen; goed, ik
schreef een tractaatje tegen de exercitia spiritualia... Men legt mij de zwaarste
beproevingen op voor ik tot priester gewijd word, men geeft mij bespottelijke
opdrachten. Ik schuw ze niet. Ik sprak van verbergen, maar zelfs dit is reeds te veel
gezegd. Datgene wat ik nastreef verbergt zichzelf, omdat er geen woorden voor
bestaan! Geen biechtvader heeft mij tot dusverre de penitentie niet kunnen geven,
omdat ik afweek van kerkelijke voorschriften of leerstellingen...’
‘U heeft dus ook weinig voeling gehouden met andere mystici?’
‘Als u Teresa en Juan de la Cruz uitzondert, en die ken ik slechts uit hun
geschriften, met geen enkelen.’
‘Toen ik u voor het eerst ontmoette, dacht ik u op bijzondere wijze verbonden met
Juan de los Angeles, de hofprediker...’
‘Ten onrechte,’ zei Esquerrer, enigszins stug, naar het de schilder voorkwam, en
achter het Vijfde-Zegel-doek om liep hij aarzelend tot halverwege de uitgang: het
getraliede poortje, waar Greco een tapijt voor gehangen had. Hoewel hij dadelijk
terugkeerde, was de sfeer van vertrouwelijkheid gebroken, verdrongen door wat de
kelderruïne inhield aan gemompelde echo's, geknaag en geritsel, waaruit hier de stilte
gemaakt scheen. Ondanks zijn afwijzende houding had Greco wel lust gehad hem
verder te ondervragen over die Juan de los Angeles, over de interne verhoudingen
in het Escorial, - Esquerrer's plotselinge stugheid schreef hij toe aan vermoeidheid,
- maar toen greep hem het werk weer, en hij begon met een fijner penseel nieuwe
wegen te banen in die wildernis van rood, geel en blauw, die, als eerste laag, het
gehele vlak reeds vulde.
Drie dagen later was de Opening van het Vijfde Zegel voltooid. Hoewel Greco wist,
dat sommige van zijn schilderijen Esquerrer's zielsstaat en levensloop door hun
symboliek dichter benaderden dan welke zichtbaarheid ter wereld ook, - de spanningen
van de wil in de Santiago verbeeld, de dogmatische verschrikkingen in de Hiëronymus,
en in die vloeiend zwevende Purísima de extase zoals de monnik hem die beschreven
had, - had hij tot nog toe geen brug weten te slaan naar de volledige instemming van
zijn vriend, dan op de pijlers ener conventionele wellevendheid, die beiden moesten
versmaden. Maar tegenover dit nieuwe doek zweeg iedere bedenking. Esquerrer
mocht zijn bewondering in de soberste, termen inkleden, het was maar al te duidelijk,
dat hij volledig overrompeld was - verontrust, beangstigd zelfs. En geen wonder!
Een

Simon Vestdijk, Het vijfde zegel

210
frenetiek ‘Hosannah’ scheen hier overgebracht in het onbepaalbaar duivelse. Als
naakte dieren rekten zich de martelaars, in standen die voor talloze uitleggingen
vatbaar waren. Trokken zij, metaphysisch kleumend, uit de wolken kleren naar zich
toe, of weerden zij de oude lijkwaden van zich, die, opgeworpen, van boven af op
hen neerstortten met de zwaarte van grafzerken? Ontvingen zij kroon en palmtak uit
de hand van vage kleine engelen, die uit de rechterbovenhoek omlaagbuitelden?
Kroonden zij elkaar? Smeekten zij om erbarmen, smeekten zij om wraak? Juist deze
onzekerheid, die het verstand belette geruststellend in te grijpen, verleende aan het
geheel iets van een woeste droom, - de droom bij het inslapen in de Escorialcel, die
hier na meer dan vier maanden vorm en gestalte had verkregen. Eerst de monsterachtig
verlengde Evangelistengestalte ter linkerzijde van het barbaars tafereel bewees, dat
de allerlaatste onderstelling de juiste moest zijn. Het gezicht was dat van de Sint
Sebastiaan met de weke, logge kin; daarboven een vissenmondje, een wipneus; maar
het voorhoofd ontbrak bijna geheel, en dit was stellig niet alleen toe te schrijven aan
de verkorting, waarin het gezicht gezien was. In het dubbele armgebaar, in de wild
geplooide rode mantel, lag ontzetting. En men wist wat die ontzetting gold: het waren
de losgebroken oerkrachten in gepijnigde wezens, die God zijn lankmoedigheid
verweten, - was er een andere uitlegging mogelijk, zo niet van het schilderij, dan
toch van die bijbelplaats? - en die, louter door hun aanwezigheid, de doorluchtige
getuige, het grootste vernuft van het oer-Christendom, deden ontaarden tot een
jammerende, nauwschedelige bedelknaap, gedeukt door ontzetting, de hersenen in
de kin gesprongen, de woorden in de rhythmisch fladderende handen, de ogen in het
vurige kleed, dat met de geniepigheid van onbezielde voorwerpen nieuwsgierig
voortkroop tot onder de voeten dier onverzoenden in dat geheimzinnig licht, dat hen
bescheen en doorscheen, alsof die gedaanten zichzèlf verlichtten, zich verteerden tot
witte as in de vlammen van een hel, die niet van buiten werden gestookt, doch van
binnen! Esquerrer was het, die deze vergelijking maakte, een reactie bijna
gelijkluidend aan die op de Heilige Jacobus major, vroeger.
‘Ja, het is de uiterste consequentie van mijn theorie,’ zei Greco, niet zonder trots,
‘verder dan dit kan ik niet; ik moet dus terug, en dat beklemt mij meer dan de
afgronden die dit werk opent.’
‘U kunt deze hel nog verheffen tot de hemel!’
‘Niet ik! Wie ben ik om de hel in de adelstand te verheffen, om de satan te
veranderen in een engel des lichts, zoals Paulus zich uitdrukt? En ik zie te goed, dat
dit niet meer te overtreffen is, zelfs niet als wereldbeschouwing... Hoe zei u: God de
Vader haat de Zoon?... Maar Hij wordt terùggehaat, ik verzeker het u, en dat tezamen
houdt de wereld in gang! Waar de ene haat op de andere, tegengesteld gerichte botst,

Simon Vestdijk, Het vijfde zegel

211
aant.

daar moet liefde ontstaan: ook dit is uit het doek af te lezen; kijk door uw
oogwimpers, en het is een Goddelijk feest geworden, een Pinksterfeest der liefde,
der tevredenheid van God over zijn creatuur, die zich niet neerlegt, slaafs, bij het
onvermijdelijke...’
‘Op die wijze geredeneerd is Lucifer Gods liefste zoon, Messer Dominico...’
‘Zoals Judas de liefste discipel! Maar neen, van Lucifer is niet bekend, dat hij
terugwilde naar God, na zijn val... God de Vader haat de Zoon: dit vergeet ik niet
meer, het is mij in vlees en bloed gegaan, deze toch zo blasphemische, en
waarschijnlijk door niemand, zelfs niet door gnostici of Manichaeërs ooit gehuldigde
uitspraak. Van mijn gehele jeugd schijnt zij het motto te zijn, - kom, ik moet u dit
alles nu eindelijk vertellen, maar niet hier, boven in het atelier; ik laat wijn komen,
en we vergeten voor een poos, dat we de hel schilderden, die misschien de hemel
was...’
Maar zo verslingerd was hij aan het alzijdig uitspinnen van zijn gedachten, dat
Esquerrer, terwijl zij naar boven liepen, nog een uiteenzetting had aan te horen over
een nieuwe Christologie, op het moment zelf kant en klaar aan Greco's hoofd
ontsprongen: de opvatting namelijk, dat Christus, niet tevreden met zijn kortdurende
hellevaart, nog steeds in de hel vertoefde! En dit niet zozeer om zondaars te verlossen
als om de afstand, de spanning tussen Vader en Zoon zo groot mogelijk te maken en
daarmee de verdienste van de uiteindelijke verrijzenis vanuit dit nadir van de
Origenistische cirkel.. En Esquerrer schudde het hoofd, niet omdat die beschouwingen
hem te stoutmoedig waren, maar omdat zij, als onmiskenbaar vernuftspel, niet bekocht
schenen te zijn door persoonlijke ervaringen en gewijd door een lijden dat alle
woorden te boven ging.
Zoals Esquerrer's rijpere jeugd zich onder Franciscanen had afgespeeld, zo onderhield
El Greco in die jaren betrekkingen tot de Jezuïeten; zijn gezondheid was zwak geweest
als die van de monnik; geen van beiden had zijn moeder gekend. Greco's moeder
was gestorven een jaar na zijn geboorte, en het enige dat hem van haar was
achtergebleven waren de onbeholpen verhalen, waarmee zijn oom Manusso - eigenlijk
een achterneef van zijn vader - zonder het te willen reeds vroeg een ideaal van
volmaakte vrouwenschoonheid bij hem aanwakkerde, een ideaal dat later zo
schromelijk zou omslaan in zijn tegendeel. Manusso woonde bij zijn vader in huis;
beiden waren philosofen, dichter op hun tijd, - maar de verhouding was slecht, en
werd alleen niet verbroken dank zij Manusso's ongeëvenaard phlegma en, wie weet,
zijn gehechtheid aan het huis, aan het kind, en aan alle andere herinneringen aan een
vrouw, die hij meer bemind had dan de echtgenoot zelf, naar men meende te weten.

Simon Vestdijk, Het vijfde zegel

212
aant.

De oude Theotokopoulos was een ondraaglijke despoot, wiens driftbuien bei zijn
zoons hadden geërfd; de oudste, Theodorus, sloeg een knecht dood en vluchtte voor
de Venetiaanse politie naar Constantinopel, waar hij aan het hof van de Grote Heer
een ongedefinieerde post vervulde; brieven onder zegel aan zijn vader, en weer terug,
bewezen een blijvend contact, dat de Venetianen niet ontging, maar dat zij, zeker
van hun macht, niet belangrijk genoeg vonden om in te grijpen. Toch
vertegenwoordigde Theotokopoulos een zeker gevaar voor hun régime. Fervent
Grieks-Katholiek, daarbij hoofd van een der invloedrijkste Cretenser families, ijverde
hij reeds lang in het geheim voor Creta's zelfstandigheid, desnoods onder Turks
beheer, - de Turken waarborgden meer godsdienstvrijheid dan de op zichzelf toch
niet intolerante Venetianen, die echter op zijn minst erkenning van de Paus eisten, desnoods zelfs door middel van een fusie van de Grieks-Katholieke kerk met de
Protestanten. Sinds 1559 waren van tijd tot tijd afgezanten der Oosterse patriarchen
in Duitsland verschenen om het Lutherdom te bestuderen en de politieke voordelen
van een toenadering; op hun dikke, beringde vingers telden zij de overeenkomsten
na in de dogma's der beide kerken, - de vrije wil was het grote struikelblok, - maar
kwamen nooit tot een slotsom, omdat in hun afwezigheid steeds weer geïnspireerde
stemmen van volksheiligen zich tegen hun plannen verhieven. Enkele jaren later
hadden zij rekening te houden met een belangrijke tegenstroming, die tot in
Constantinopel merkbaar was, en zeker op Creta. Regelrecht door Rome uitgezonden,
waar men genoeg had van de Venetiaanse verdraagzaamheid, gaven de Jezuïeten in
Candia allengs een bepaald cachet aan de stille strijd om de gewetens. Vooral onder
de jeugd maakten zij propaganda; zij stichtten colleges, spraken jongelingen aan op
straat, en wijdden hen in in de geheimen der geestelijke zelfbeheersing, zonder
voorlopig nog al te zeer de nadruk te leggen op hun eigenlijke taak: de bekering der
gehele Griekse kerk. Een van de eersten, wiens vertrouwen zij aldus wonnen, was
de nauwelijks twintigjarige Dominico. Zowel de opstandigheid tegen zijn vader, die
van hem een magistraatspersoon wilde maken en zijn verlangen om schilder te worden
dwarsboomde, als de geringe steun die hem van de goedige, verstrooide Manusso
daarbij te wachten stond, maakten hem gevoelig voor het voorbeeld van wilskrachtige
mannelijkheid. Zonder dat iemand het wist, onderging hij een scholing, die zorgzaam
voortbouwde op de natuurlijke gegevens: zijn scherpe intelligentie, zijn bewondering
voor de Griekse kunst, de basilieken en iconen, zijn verstandelijk gerichte vroomheid.
In kennis en inzicht overtroffen deze mannen alles wat in Creta zijn ontwikkeling
had kunnen begunstigen. Zij vertelden hem van Rome, Venetië, beschreven hem de
bijzondere positie der kunstenaars daar, toonden hem copieën van schilderijen, met
het onuitgesproken doel zijn Griekse smaak te corrigeren, eerst in

Simon Vestdijk, Het vijfde zegel

213
aant.

de kunst, daarna in de religie. Dit alles slaagde boven verwachting, zo zelfs, dat
zijn vader, uit losse opmerkingen de stand van zaken vermoedend, hem ten slotte
om rekenschap vroeg. Hij bekende niet, maar eiste op staande voet zijn vrijheid, eiste
naar Italië te mogen vertrekken, als schilder! Hevige twisten volgden; bij wijze van
demonstratie smeet hij een heiligenbeeld stuk, en nam eindelijk de wijk naar de
Jezuïeten, die hem verborgen tot er zich een gelegenheid zou voordoen om scheep
te gaan naar Venetië. Gloeiend van geestdrift voor de Westerse rijken verliet hij zijn
geboortegrond, van geld voorzien door zijn geestelijke vaders, die geen terugbetaling,
geen tegendienst, geen belofte, níets van hem vroegen, en in gezelschap van Manusso,
die met de razende Theotokopoulos gebroken had en het in Candia nu ook niet langer
uit kon houden.
In Venetië bleven zij vijf jaar, tot 1570. De jonge Griek werkte bij Titiaan,
Tintoretto, Bassano, en viel op door zijn zelfstandigheid, de overdreven wijze waarop
hij op critiek reageerde, die bij hem vaak aanleiding was om een geheel nieuwe
richting van kunstbeoefening in te slaan, door zijn afzijdigheid en zijn betrekkelijke
kuisheid. Zij leefden onder andere Grieken, glazenmakers, miniaturisten, in de buurt
van San Giorgio Maggiore. Van zijn vader had hij niets meer gehoord, ook de
Jezuïeten schenen hem vergeten te zijn. Langzamerhand was hij hun beweegredenen
beter gaan doorzien, en het verwonderde hem, dat zij geen moeite deden de vruchten
van hun werk te plukken, door minstens zijn overgang te verlangen naar het Roomse
geloof. Zij zouden op weinig tegenstand gestuit zijn; de verschillen in die confessies
hadden hem steeds onwezenlijk geleken.
Hoezeer ook in bewondering voor de praal der Venetiaanse kunstenaars, kleine,
levenslustige koninkjes, waarvan sommigen alleen nog maar konden schilderen
tijdens luidruchtige feesten, voelde de Griek toch heimwee naar een strenger
levensklimaat. Afgunst op al die pronk was hieraan niet vreemd, afgunst op al die
lieden die zich gemakkelijker bewogen dan hij, en vrouwenliefde zochten en vonden.
Hij wist niet, dat zijn jeugd, de koele Cretenser bergen, de streng hiëratische
heiligenbeelden met hun gewrongen standen, die hij verloochend had, hem parten
speelden. Hij was Creta ontvlucht, maar overal zwom het eiland hem na, en iedere
stad die hem wenken zou - nu Rome, later Toledo - deed dit als een vermomd Creta,
een geheimzinnig rotsenconglomeraat, waar men met geheimzinnige monniken en
hesychiasten voeling hield en ongestoord schilderen kon. Maar in Italië, en zelfs in
Spanje, zoals hij tot zijn schade zou leren, schilderde men onder het oog van een
welwillende Maecenas; en het publiek nam dit over, en drong ateliers binnen als een
vermakelijkheid. Schilders werkten niet eenzaam zoals dichters, zij werkten als
dirigenten, een stokje met kleur in de hand, de leerlingen als orkest! Dat Venetië
hem te wuft was, zoals hij tegen Manusso zei,-

Simon Vestdijk, Het vijfde zegel

214
en hij zei hetzelfde later van Rome, - viel als drijfveer geheel in het niet bij zijn afkeer
van zo'n dirigentenbestaan.
In Rome zorgde de geziene miniaturist Julio Clovio, Macedoniër van geboorte,
dat hij een kamer en een klein atelier kreeg in het paleis van kardinaal Farnese. Men
gaf hem opdrachten, hij leerde veel kunstenaars kennen (zo Pompeo Leoni, die kort
daarop naar Spanje vertrok) en vond zijn eerste leerling in de haveloze, optimistische
Francesco Preboste, die uit Napels gevlucht was, omdat hij aan een volksopstand
tegen de Spanjaarden had deelgenomen. Julio Clovio was trouwens de onmiddellijke
aanleiding geweest tot de verandering van woonplaats. Hij had de schilder geschreven
en hem toen ook geld gestuurd, hetgeen overbodig bleek, daar Greco's vader juist
gestorven was, een bescheiden fortuin nalatend. Hij ontving hem als een zoon. Een
kleine, uitgedroogde man met voorzichtig ingezogen lippen achter een vierkant
baardje, strekte op ietwat theatrale wijze de armen uit, drukte de jonge kunstenaar
aan zijn borst, om hem vervolgens om te draaien naar waar in de schaduw, vlak voor
een versierd huisaltaar, - het gehele interieur getuigde van een pijnlijk strenge
godsdienstzin, - zijn dochter de bezoeker naderde. De eerste indruk van dit donkere,
zeer langgerekte meisjesgezicht met de onnatuurlijk grote ogen was beslissend voor
de Griek en werd ook later niet meer overtroffen in kracht en in die bepaalde nuance
van herkenning, waarin hier een geheel landschap, een levenssfeer, overgebracht
was in een uiterlijk dat, hoe schoon ook, ten gevolge van zijn koele regelmaat
nauwelijks nog hartstochten kon hebben opgewekt. Maar bij de schilder wàs het ook
geen hartstocht die hem dreef. Alexandra Clovio was voor hem het oerbeeld van een
dier Griekse iconen, die bedolven lagen onder het verloochende, in elkaar gestorte
en telkens weer moeizaam tot een stad gerangschikte Creta! In iedere stad waar hij
komen zou - en hij was een stadsmens, rotsen zag hij als huizen, of minstens als
kluizen - zou zo'n icoon van onder ruïnes voor zijn voeten rollen. Allerminst was híj
zich van deze samenhang bewust; zijn liefde voor Alexandra Clovio, die beantwoord
scheen te worden, onttrok Creta terstond weer aan het gezicht; de werkelijkheid
verjoeg het oerbeeld, schoon zelve naar dit oerbeeld geschapen, en hoewel na de
dood van zijn vader een bezoek aan Candia, mede tot regeling van de erfenis, voor
de hand gelegen zou hebben, kwam niet eens de gedachte daaraan in hem op.
De oude Clovio had een half jaar uitstel van het huwelijk bedongen. In dat half
jaar leerde Greco haar sombere hooghartigheid kennen, haar engheid en intransigentie,
die de schijn aannamen van religieus fanatisme. Zij uitte zich zeer moeilijk. Zowel
vader als dochter, beiden na hun vertrek uit Macedonië Rooms geworden en nu vol
van de echte bekeerlingenijver, achtten het vanzelfsprekend, dat Greco hun voorbeeld
volgen zou. Maar zij eisten meer. Vooral Alexandra drong er op aan, dat hij

Simon Vestdijk, Het vijfde zegel

215
aant.

zich in dienst zou stellen van de propaganda fide; er niet hier in Rome, neen, in
Griekenland, op Creta, waar hij door zijn familienaam immers veel invloed zou
kunnen uitoefenen! De kans op een samengaan der Grieks-Katholieken en Lutheranen
onder auspiciën van de Turken vermeerderde met de dag; Griekenland te bekeren
tot het werkelijke geloof was het enige dat dit zou kunnen verhinderen, het was de
enig mogelijke politieke oplossing, en de enige die Gode welgevallig was. Hij legde
haar zijn onoverkomelijke bezwaren uit, - daarbij wijselijk het punt verzwijgend dat
hem de taak aanlokkelijk maken moest: de vroegere vijandschap tot zijn vader! - en
verschoof een beslissing, maar bij zijn eigenzinnige aard was er geen twijfel mogelijk
hoe die beslissing uit zou vallen. Zij sloot nu alles in zichzelf op en werd
ondoorgrondelijker dan ooit. In de hooggestemde halfslaap, waarin hun verhouding,
die kuis bleef, hem had gebracht, dacht hij niet aan enige toeleg. Het was dweepzucht,
een meisjesgril, de vaderlandlievende droom van een wezen dat lang eenzaam was
geweest! Daar zij haar vader totaal beheerste, kon hij zich niet voorstellen, dat zij
door anderen beheerst werd, al was hij op de hoogte van haar verkeer met priesters
uit velerlei orden. Door haar toedoen scheen Julio Clovio in een dubbelleven verstard
geraakt te zijn. Zijn miniaturen maakte hij zoals een kind zijn schoolwerk, met de
tong tussen de lippen verlangend naar de grote recreatie: mis horen, bidden, biechten,
religieuze gesprekken. Maar ook de Griek begon weldra iets te merken van die
splitsing in twee opdrogende beddingen. Hij werkte slecht, mechanisch. Onder de
ban van een onbestemd angstgevoel voor haar zorgvuldig verzwegen eisen, voelde
hij zich slechts gelukkig zodra hij zich aan haar gezicht laven kon. Stemmingen van
twijfel, lichte vervreemdingen overbrugde hij met zijn koppige wil. Doch meer en
meer zette zich het besluit bij hem vast, onder geen voorwaarde met haar naar Creta
te gaan, Rome níet te zullen verlaten.
Tijdens de grote voorbereidingen tot de strijd tegen de Turken, die bekroond zou
worden door de slag bij Lepanto, trouwden zij. Rome verkeerde in een verwarring,
die aan de middeleeuwse kruistochten denken deed. Het huwelijk werd overhaast
voltrokken; zij zouden wonen in een klein huis in de buurt van het Palazzo Farnese,
alleen met een oude knecht, een vroegere conciërge van een der schildersacademies.
Onder een dreigende avondlucht stapten zij na de feestelijkheden, die meer in het
teken hadden gestaan van de populaire held Don Juan van Oostenrijk dan in dat van
de god Hymenaios, met hun drieën voor het huis af. Greco ging Alexandra voor naar
de op een eikenhouten mausoleum gelijkende slaapkamer; een half vermolmde vloer
droeg een praalbed met hemel, dat naargeestig zijn vleugels liet hangen. Hier was
het dat Alexandra uitstel vroeg van de voltrekking van hun huwelijk, al was het maar
voor één nacht. Op zijn verwonderde vraag weifelde zij tussen

Simon Vestdijk, Het vijfde zegel

216
twee verklaringen: haar angst voor het physieke, haar twijfel aan zijn
opofferingsgezindheid, maar na enig aandringen, zijn woede met moeite beheersend,
kreeg hij van haar te horen, dat zij de plechtige gelofte had afgelegd, zich niet aan
hem te geven voor hij zich bereid verklaren zou het Roomse geloof metterdaad te
dienen, op de wijze die zij vroeger reeds van hem verlangd had. Een gelofte aan wie?
Aan de Jezuïeten. Van het gesprek, dat hierop volgde en dat eindigde met haar vertrek,
was de oude knecht getuige: Greco's driftige woorden waren door de smalle reten
van de vloer tot in de keuken te verstaan geweest.
Sindsdien zagen zij elkaar niet meer. Een briefwisseling bracht geen uitkomst, en
bloedde eindelijk dood. Julio Clovio en zijn dochter verlieten Rome, Greco trachtte
in zijn werk en in een zeker libertinisme de vrouw te vergeten met wie hij getrouwd
was. Navraag bij enkele leden der Jezuïetenorde - niet zijn oude weldoeners, die
onvindbaar waren geworden; men gaf zelfs voor niets van hen af te weten,
waarschijnlijk met het doel hem aan het praten te krijgen en zo gemakkelijker te
kunnen demonstreren wat de plicht der dankbaarheid hem voorschreef! - bevestigde
de onwrikbaarheid van zulk een gelofte; maar zijn eigen besluit was niet minder
onwrikbaar; men had zelfs kunnen denken, dat zijn liefde voor haar geheel verdwenen
was, zo kort, van de vijf jaar die hij in Rome doorbracht zeker de allerkortste tijd,
duurde zijn tweestrijd. Te helder zag hij in wat hij op het spel zette, indien hij toegaf.
Levend met een vrouw die, naar in hun verlovingstijd reeds gebleken was, zijn
scheppingsdrang totaal absorbeerde, gedirigeerd door het godsleger, dat naast zijn
politieke steun ongetwijfeld een eindeloze rij van de rechtzinnigste altaarstukken
van hem zou verlangen, zou hij op Creta ten overvloede heen en weer geslingerd
worden door de strijd van icoon tegen Renaissancistisch heiligenbeeld, van
mozaïekkunst tegen de savante techniek der Venetianen, die hij in zulk een
verbluffende mate beheerste. In deze vorm uitte zich zijn beduchtheid voor een
weerzien van zijn geboortegrond. Trouwens, ook Rome beviel hem niet meer, hij
richtte zijn blik weer naar het Westen, hij wilde weg, verder weg van Creta! Reeds
enige tijd deed Pompeo Leoni vanuit Spanje de verleidelijkste voorstellen. In het
bijzonder legde hij de nadruk op de vrijheid die de kunstenaars daar genoten, met
name de Italianen, waarvan Koning Philips er niet genoeg om zich heen verzamelen
kon, en op het geestdriftig begrip dat men daar aan de dag legde voor de nieuwe,
doorleefde religieuze kunst. In Italië daarentegen, in Rome, en zelfs in Venetië, waar
in 1573 de schilder Veronese wegens al te vrijmoedige kunstopvattingen door de
Inquisitie werd vervolgd, begon de kentering in de tijdgeest danig merkbaar te worden.
Naast grote losbandigheid de strengste voorschriften; het Concilie van Trente de
hoogste instantie in de beoordeling van kunst; de beoefening ervan gereglementeerd
door de nieuwe

Simon Vestdijk, Het vijfde zegel

217
aant.

Paus; schildersacademies gesticht door in contrareformatorische zin ijverende
geestelijken: het vormde een klimaat, waartegen in zijn verbeelding het tegelijk
ingetogener en onbekrompener Spanje te zeer afstak om niet de wens in hem te doen
opkomen daar, in Toledo, een geheel nieuw leven te beginnen. Een nieuw leven met
Manusso, met Preboste, - en met een vrouw, die hij daar vinden zou! Daarvoor was
echter nodig een bevrijding van de zinneloos geworden huwelijksband, en meer nog
dan de angst in Spanje geen roem te zullen behalen waren het zijn wanhopige
bemoeiingen om een scheiding te verkrijgen, die hem het vertrek telkens weer deden
uitstellen, van maand tot maand, drie jaar lang.
Onder de vrienden die hij zich in Rome had gemaakt was er één, - of beter kon
men hier van een beschermer spreken, - die hem onmiddellijk zijn hulp toezei bij
deze onderneming. Het was een jonge prelaat der Romeinse kerk, van voorname
familie, en in zijn wieg reeds omzweefd door het purper. Hij droeg de weidse titel
van majordomus, maar, de prebenden daargelaten, bekommerde hij zich weinig om
zijn functies. Zijn lange, broze gestalte met het onbeweeglijk glimlachende
Etruskenmasker zag men veel in het Palazzo Farnese, waar de Griek ook kennis met
hem had gemaakt, en waar hij persoonlijk de schilder inwijdde in het warnet van
titels en ceremoniën en wereldse verhoudingen. In ruil vroeg hij niets anders dan af
en toe een portret van een maîtresse. Geen wonder, dat hij de aangewezen man was
om de delicate aangelegenheid tot een goed einde te brengen. Moeite om zich in het
vertrouwen te dringen van deze Monsignore Benedetto Beccadelli hoefde Greco
nauwelijks te doen; alle stappen verrichtte de jonge man uit zichzelf, de grootst
mogelijke fijngevoeligheid ten toon spreidend. Na enige tijd bond hen een hechte
vriendschap, zij philosofeerden samen, als zij niet de gang van het
echtscheidingsproces bespraken, - onder vier ogen was Beccadelli een zeer verlichte
geest, een onvermoeid monnikenbespotter, met ruime glimlachjes voor de zogeheten
‘fabel van Christus’ - zij wogen de voordelen van Rome en Spanje tegen elkaar af,
bekeken Greco's schilderijen, waarbij Beccadelli evenveel geestdrift aan de dag legde
voor de traditie als voor de stoutmoedigste stijlvernieuwingen, en het is niet te veel
gezegd, dat het gezelschap van de jonge geestelijke Greco vaak deed vergeten wat
zijn eigenlijke levensbestemming was. Er kwamen maanden, dat hij niet eens meer
aandrong op een snellere behandeling. Het proces was na allerlei omwegen beland
bij de Poenitentiaria Apostolica, die, ofschoon strikt genomen niet bevoegd, een veel
gunstiger constellatie van personen vertoonde dan de Heilige Roomse Rota, het
hoogste Pauselijke gerechtshof. Veel was er voor een ontbinding te zeggen, ertegen
sprak ook veel. Het belangrijkste was zijn mensen uit te zoeken! Rechters bijvoorbeeld
die voor schilderkunst voelden, moesten

Simon Vestdijk, Het vijfde zegel

218
als het kon worden uitgeschakeld, want het was algemeen bekend, dat op een gunstige
beschikking het vertrek van de Griek naar Spanje volgen zou. Met een grote boog
moest men om plaatsen heengaan waar het maar naar Jezuïeten rook. Het meest had
men aan nuchtere, Spaansgezinde, weinig Rooms-militante geesten, niet op de hoogte
met de toestanden in Griekenland; men zocht dagen uit, dat de anderen ziek of
verhinderd waren; men schreef rekesten aan tussenpersonen, gunstelingen,
biechtvaders, familieleden; ten slotte, nadat getuigen, die de in verband met de
krijgstoerustingen zo haastig verlopen huwelijksplechtigheid als onvolledig
bestempelden, afgewezen waren, werd er één klaar punt gebrouwen uit deze
heksenketel: de getuigenis van de oude knecht, die het gesprek tussen Greco en
Alexandra Clovio had afgeluisterd. Uit dit gesprek immers was ten duidelijkste
gebleken, dat de eigenlijke voltrekking van het huwelijk niet plaats gevonden had:
menselijk een sterk argument voor ontbinding, waarvoor nu in het kanonieke recht
steun gezocht moest worden. Hoofdzakelijk ging het er om, of Alexandra Clovio
haar zonderling voornemen reeds vóór de voltrekking van het huwelijk had opgevat,
zodat men van een ontbrekende intentie om te trouwen zou mogen spreken! Weliswaar
was de knecht reeds enige jaren geleden gestorven, maar Greco bezat een door hem
geschreven verklaring, die hij nu, authentiek gesigneerd, geen afschrift dus, moest
overleggen; de uitspraak zou dan een kwestie zijn van enkele dagen. Beccadelli
verklaarde zich bereid de brief persoonlijk aan de Kardinaal-Grootpoenitentiarius te
overhandigen; toen Greco hem het verzegelde stuk gaf, namen zij meteen afscheid
van elkaar; de jonge prelaat vertrok de volgende dag naar Parma. Reeds had Greco
alles in gereedheid gebracht voor de reis. Hij wachtte twee dagen en hoorde niets.
Hij wachtte vijf dagen. Ten einde raad vervoegde hij zich aan het paleis van die
kardinaal, waar hij een hem bekend aalmoezenier bewoog om navraag te doen. Na
een half uur kwam de man terug met een brief, die zijn naam droeg; hij opende het
couvert; het bevatte niets anders dan wat papieras en de resten van gesmolten en
verbrand lak.
Lang zwegen zij na deze ontknoping, die geen ontknoping was. Met een half woord
werd Esquerrer nog op de hoogte gebracht van de vermoedelijke verklaring:
Beccadelli's heulen met de Jezuïeten, die hun voormalige pupil op deze wijze straffen
wilden; maar er waren andere verklaringen, die de schilder níet aanstipte: zinneloze
kwelzucht, jaloezie, als vriend of als celibatair, noodzaak zich tegenover de al strenger
wordende contrareformatorische tendenzen te rechtvaardigen, te tonen, dat hij niet
de vrijgeest was waarvoor men hem aanzag, en zoveel meer, en misschien alles
tegelijk. Van Beccadelli had hij nooit meer iets gehoord, en hij had het beneden zich
geacht om hem om rekenschap te vragen. Die-

Simon Vestdijk, Het vijfde zegel

219
zelfde dag was hij met Manusso en Preboste onder zeil gegaan naar Spanje.
‘En de vrijheid die ik zocht vond ik hier al evenmin,’ zei hij op zwaarmoedige
toon, ‘dat zal u wel duidelijk geworden zijn. Wat ik hier geleerd heb: dat wereldse
roem en eer duivelse belemmeringen zijn, te overwinnen weerstanden slechts, maar
geen aanmoediging, laat staan een beloning, dat had ik overàl kunnen leren, - zelfs
op Creta, dat men mij vergalde ...’
‘U verlangt naar uw eiland terug, zei u mij vroeger.’
‘Als de zogenaamde eilandbewoner die ik ben ...Misschien kan ik het alleen maar
niet verkroppen, dat het mijn eigen diepste wil niet is geweest heen te gaan! Het was
de afkeer van mijn vader, - ik zei u nog niet wat Manusso mij toevertrouwde: dat hij
mijn moeder ongelukkig heeft gemaakt; dit wist ik al op mijn vijftiende, - het was
de invloed der Jezuïeten, het was die dwaze Clovio en zijn dochter, en later
Monsignore Beccadelli, die onbegrijpelijke verrader: waren zij allen er niet geweest,
dan had ik mij op ieder willekeurig moment van mijn leven bewust kunnen maken,
dat ik naar Creta terugwilde, - niet om er te blijven, begrijp mij goed, maar om er
mijn rijpheid aan te toetsen en dan als vrij man overal heen te gaan waar ik wilde.’
‘Geheel vrij is niemand toch ...’
‘In mijn leven was een boze opzet van lieden die mijn vrijheid wilden beknotten,
allen in dezelfde zin! Ik kan mij voorstellen, dat bij mensen de ene onvrijheid
gewoonlijk de andere opheft, wat althans een schijn van vrijheid geeft. Van de eerste
dag af hier in Spanje was ik overgevoelig op dit punt. Niemand mocht mij te na
komen; de minste dwang maakt mij razend; vergeet niet, hoeveel ik in te halen heb
...Sommige mensen hier houden mij voor krankzinnig, - als ik eerlijk wil zijn, moet
ik erkennen, daartoe wel enige aanleiding te hebben gegeven ...Ik koos een vrouw want een Spaanse vrouw moest ik hebben, dat had ik mij voorgenomen! - met een
stel mannelijke familieleden, die ik in hun onnozele botheid spelenderwijs beheerste;
zonder huwelijksband, zodat ik ook met geen Kardinaal-Grootpoenitentiarius ooit
van mijn leven meer iets te maken zal hebben, zonder mededinger, zonder jaloezie,
- vrijblijvend. Mijn ziel bleef er buiten, dat is waar ...’
‘En de vrouw?’
Greco voelde wel hoezeer hij Gerónima onrecht deed door deze woorden, die
slechts een halve waarheid behelsden, want in het begin had hij werkelijk van haar
gehouden, al was het op een andere manier dan van Alexandra Clovio. Maar zij
moest nu eenmaal haar plaats innemen in zijn stekelig levensschema - de subtiele
wraak die hij nog altijd nam, op het leven en op zichzelf. Trouwens, voor de
tegenwoordige verhouding paste zijn omschrijving verrassend goed. Hij antwoordde
Esquerrer niet.

Simon Vestdijk, Het vijfde zegel

220
aant.

Elfde hoofdstuk
Alejandro Sénsino
Toen in 1577 de altaarstukken voor het klooster van Santo Domingo el Antiguo aan
El Greco werden opgedragen, deed Sénsino, die de grote kans om eindelijk zijn
schulden te kunnen betalen vervliegen zag, een laatste poging en schreef een
allernederigst verzoekschrift aan de prior, waarin hij minder de nadruk legde op zijn
bekwaamheid dan op het feit dat hij als jong kunstenaar vier jaar lang in Italië had
gewerkt. Het verschil met de tien of twaalf jaar van de Griek was te verwaarlozen,
zo liet hij in die brief uitkomen; na vier jaar was men volleerd, - dat was de tijd die
er voor stond! Het was waar, dat Sénsino op zijn reizen zoveel schilderijen gezien
had, en met zulk een critisch oog, - of beter: met een uitstekend geheugen en
combinatievermogen voor de critiek van anderen, - dat hij, eenmaal in Spanje terug,
haast niet meer aan het schilderen toekwam. Te verleidelijk was het voor hem
geworden zijn leven te vullen met aanmerkingen op het werk van minder bereisde
kunstbroeders, niet alleen uit luiheid maar omdat dit de enige manier was waarop
hij zich zijn Italiaanse ervaringen ten nutte maken kon. In kleine kring werd hij aldus
tot een gevreesd criticaster, met een fijne neus voor invloeden en subtiele
toeëigeningen, met een opvallende handigheid om door één enkele opmerking, een
snedig citaat, het napraten van de Groten die hij in Venetië of Parma had ontmoet,
de becritiseerde voorgoed uit het veld te slaan. Boosaardigheid was daarbij minder
in het spel dan men denken zou, - en datzelfde gold voor zijn wraak op de Griek,
waarvan het tijdstip al dichter begon te naderen. Gedreven door ijdelheid, bemoeizucht
en de zucht tot kinderlijk plagen, was hij om echt te kunnen haten ook te levenslustig;
zijn haat was een uitgesproken vriendelijk sentiment, en alleen omdat hij er toevallig
de middelen toe bezat, koelde hij zijn wrok. Wanneer Sénsino zich de Griek
voorstelde, verkerend in de moeilijkheden die hij zo listig had helpen voorbereiden,
dan zag hij zichzelf daarbij niet als een hoonlachende demon, maar als een soort
miskend vriendje, vol van goede raad hoe er zich weer uit te redden! In dit opzicht
geleek hij op iemand die voor zijn plezier brandsticht met een emmer water erbij.
Evenals zijn kunstbeoefening miste zijn wraak het doelbewust scheppende element;
het was een kietelen op de goede plaats, niet om het slachtoffer te zien kronkelen,
maar omdat hij, Sénsino, de enige was die de goede plaats kende; en zeer
waarschijnlijk zou hij geweigerd hebben Don Pedro Moya de Contreras ter wille te
zijn, indien deze zijn creatuur niet meer dan eens verzekerd had, dat het hier slechts
ging om een ‘territio’, een paraderen van folterwerktuigen ‘in conspectu tormentorum’,
voor doeleinden waarover men zich alleen maar vrolijk maken kon.

Simon Vestdijk, Het vijfde zegel

221
aant.

Op een koude middag achter in November zat hij op zijn gewone plaats in de Posada
de la Sangre, vlak naast een der zware pilaren die de lage, berookte zoldering stutten,
met een glas warme wijn met kruidnagelen voor zich, een stapeltje papieren en een
in leer gebonden boek. Kennissen die hem groetten wees hij met gefronst voorhoofd
terug. Af en toe bladerde hij verstrooid in de papieren, zocht een bijzonder zijdeachtige
streng uit in zijn baardje om er aan te draaien, klopte, tokkelde of wipte met de vingers
van zijn andere hand, en trachtte zich zo gewichtig mogelijk te maken. Toch was er
niets aan hem van een samenzweerder, toen hij vlug opstond en, tussen tafeltjes
doordraaiend, een man tegemoetging, die nog besluiteloos in de deur stond, met een
sombrero voorovergeschoven tot in zijn ogen en een pelsmantel aan, die hem te klein
was en die, hoe oud en versleten ook, te weelderig scheen voor de lompe laarzen van
ongelooid leer die eronder uitkwamen. Zij begroetten elkaar zonder handdruk. Even
later zaten zij tegenover elkaar; de man hield zijn hoed op, en Sénsino leunde
achterover in zijn opgewipte stoel, die hij met zijn knieën tegen de tafelrand in
evenwicht hield. Hoewel het de schijn had, alsof hij een mededeling of verslag
verwachtte, was hij het die het eerst sprak, vrolijk babbelend, en toch in kort
afgebroken zinnen, alsof de man geen behoorlijk zinsverband waard was.
‘Onze vriend Diego, de alcaide in spe. In de pels gehuld van de man die hij
misschien, misschien, bewaken zal. Die hij misschien zal mogen helpen martelen in
een zwembroekje! Drie maal de tijd van een Miserere aan de garrucha! Vertel de
waarheid! ...Maar je nooit laten omkopen, vriend Diego.’
‘Alcaide van de geheime gevangenis, Señor?’
‘Wat dacht je! Die moet kunnen lezen en schrijven. Neen, van de strafgevangenis.’
‘Dan komt er ook niets van het martelen ...’
‘Bij het Heilige Sacrament, hij vat alles ernstig op, dit bloeddorstige heerschap,
die alleen leeft voor zijn wraak, als een bedrogen echtgenoot ...’
‘Wie mij een muilezel noemt, Señor,’ zei, na even gewacht te hebben, de knecht
schor, ‘zal dat na jaren nog te voelen krijgen.’
‘Een muilezel? Na járen?’ - Sénsino barstte in lachen uit. - ‘Dat is 't merkwaardigste
wat ik ooit gehoord heb! Jaren! Stel je voor: ik ga jaren lang naar bed, prevelend:
een muilezel. Ik sta weer op met: een muilezel heeft hij me genoemd. Wat een leven!
En al die tijd onderdanig en plichtsgetrouw, niet waar?’
‘Nu, u hoeft het niet aan de grote klok te hangen,’ zei Diego wrevelig, want
Sénsino's stem was enigszins kraaiend geworden en hij keek om zich heen of hij
getuigen zocht. De terechtwijzing hielp. Sénsino begon weer in zijn papieren te
bladeren, telkens nog een blik vol schalks leed-

Simon Vestdijk, Het vijfde zegel

222
aant.

vermaak naar de knecht werpend, die somber in elkaar gedoken zat, zijn ogen vol
afgunst op al die geschreven letters gericht. Toen de schilder gevonden had wat hij
zocht, plaatste hij zijn rechter handpalm met de zijkant op de tafel, de duim omhoog,
waarna hij drie maal kort na elkaar een op- en neerwaartse beweging maakte, die
zowel op het trancheren van spijzen geleek als op het gebieden van stilte.
‘Nu de zaken. Ik word in de adelstand verheven en dan mag je me Don Alejandro
noemen, jij wordt alcaide, of wat mij betreft kapelaan, bij het Heilig Officium. Maar
daarvoor moeten we ook werken, vrindje! Emoties heb je nu niet meer, de muilezel
vergeet je, je bent een werktuig geworden, perinde ac cadaver! Eerst wil ik nog iets
weten over dat breken van de vasten in Mei, op - laat eens kijken, ja, hier staat het,
op Maandag 10 Mei, 's ochtends bij het ontbijt. Je hebt indertijd beweerd, dat hij
wildbraad gegeten heeft toen.’
‘Zeker Señor, ik heb het zelf opgediend.’
‘Tòch nog merkwaardig, dat je het hem gaf, ook al vroeg hij er om, was jij het
ook vergeten dan?’
‘Dat niet, maar ik liet hem zijn gang gaan, ik sprak zo weinig mogelijk tegen hem
...’
‘O, om de muilezel natuurlijk! Hij at dus alleen. Of zat Preboste mee aan tafel?’
‘Neen Señor, jammer genoeg niet, - hij alleen.’
‘Maar heb je gezien, dat hij 't in zijn mond stak?’
‘Ja zeker ...’
‘Je spreekt aarzelend, je gluurt rond onder die belachelijk grote hoed van je. En
àls hij 't in zijn mond stak, dan had hij 't nog met alle tekenen van walging uit kunnen
spuwen; zoiets komt voor bij goede Christenen.’
‘Daar is geen sprake van, Señor!’
‘Goed. Punt twee. Je hebt me gezegd, dat die Esquerrer met de twee jongens dezer
dagen naar de San Juan de los Reyes zou gaan om Morenoorlog te voeren. Nu moet
die Moor van je níet in de buurt van de Casa opgesteld staan om Pablo de Fez aan
te spreken, maar bij het klooster, anders komt de Griek er nog tussen. Ik zet de
familiares in een poortje aan de overkant. Begrepen? Je let dus op, je wacht het
moment af, en dan loop je, zo snel je voeten je kunnen dragen, naar de Moor.’
‘Pablo de Fez is besneden, Señor.’
‘Dat is niet meer nodig! Je moet nu niet alles door elkaar halen, Diego. In dit
proces mag iedereen besneden zijn zoveel hij wil, tot de Griek toe, dat zou zelfs de
ontknoping begunstigen, want bij een behoorlijke Spaanse vrouw hebben
onbesnedenen natuurlijk de voorrang. Punt drie, en nu opletten! Hier ligt een boek,
dat je om te beginnen diep onder die kale pels van je Messer Dominico verbergen
moet. Zodra je thuiskomt, wacht je een gunstige gelegenheid af, en verstopt het achter
de boeken

Simon Vestdijk, Het vijfde zegel

223
aant.

in de bibliotheek, achter die ene rij waar hij nooit wat uitneemt. Het approbatur
is er al uitgescheurd door die bediende van Covarrubias, die ik omgekocht heb. Als
't je in je vingers brandt, want 't is van Luther, dan maar snel een schietgebed
opgezonden.’
Zwijgend nam Diego het boek in ontvangst, dat hem over de tafel toegeschoven
werd, zolang mogelijk door de papieren bedekt, die Sénsino op het laatste ogenblik
weer naar zich toehaalde. Hij dronk zijn glas leeg en leunde weer achterover.
‘Dat van de Griekse bijbel gaat niet door.’
‘Hij leest er anders nooit in,’ zei Diego.
‘Maar hij zou er in kunnen gaan lezen, uit angst, als hij lont begint te ruiken!
Bovendien zouden we met papiertjes moeten werken, omdat jij niet schrijven kunt,
en zelfs al kon je dat, dan zou je zijn handschrift nog moeten nabootsen, afgezien
daarvan, dat je misschien de exclamaties tegen de goede werken als marginalia in
het boek Ruth zou zetten in plaats van in de brief van Jacobus.’
Hij schraapte even zijn keel, en zei toen peinzend, met een stille gelukkige glimlach,
en hij leek nu sprekend op een blonde cherubijn, die zijn afgezakt en lichtelijk
uitgeplozen aureool aan de onderkant van het gezicht zou dragen: ‘Briefjes gáát niet
meer; dat vindt het Heilig Officium niet elegant. Maar mijn kleine kunstwerkjes, die
vijf, - praat hij daar nog wel eens over?’
‘Nooit, Señor.’
‘Kostelijke schriftuurtjes toch. Puntig en vlijmend ...Heeft hij er werkelijk nooit
meer over gesproken, Diego?’
Maar Diego gaf geen antwoord. Zijn gezicht bleef onbeweeglijk. Onder de rand
van zijn hoed broeiden geelbruine, ver van elkaar staande, scherp gespleten
geitenogen, ogen die slechts taai en langzaam iets begrepen, maar die zöeven tot de
ontdekking waren gekomen hoe men een ijdeltuit behandelen moest.
Van de Posada de la Sangre begaf Sénsino zich naar de Casa del Greco. Hij had met
de schilder Luis de Velasco afgesproken de Griek om deze tijd te bezoeken met het
doel hem om raad te vragen betreffende de strijd tegen de belastingen, waaraan hij
geen deel meer nam, sinds ook Ayala zich teruggetrokken had. Zij hadden zich
voorgenomen hem eens danig te kapittelen over zijn onverschilligheid. Velasco was
reeds aanwezig; Sénsino trof hem met Preboste samen in het leerlingenatelier
gelijkvloers, een lage ruimte vol met doeken, Veronica's San Francisco's en Heilige
Families. De gehele maand November had Preboste in Sevilla doorgebracht, waar
juist een auto de fe gehouden was. Hij kwam dus half ziek terug, maar met een
overvloed van bestellingen, waaronder als lucratiefste een grote Heilige Familie met
de Heilige Anna en Johannes

Simon Vestdijk, Het vijfde zegel

224
de Doper, die een rijk Sevillaans klooster door de meester eigenhandig geschilderd
wenste. Daar dit meteen een gelegenheid was zijn belofte aan Gerónima in te lossen,
had Greco toegestemd, hoewel hij niet alleen tegen de assistentie der huisgenoten
opzag, maar ook tegen de moeite. Van eind September af hadhij niet gewerkt, noch
aan de Orgaz, noch aan zijn kelderserie. Zelfs vermeed hij de laatste weken het
gezelschap van Francisco Esquerrer. Was de nadering van het afscheid hiervan de
oorzaak, of was het die doffe, vermoeide ontgoocheling, dat gevoel alsof alles tussen
hem en de monnik reeds gezegd was, spijt ook, dat hij de ander zoveel van zichzelf
had toevertrouwd, en met welke uitkomst? Esquerrer's vertrek, terug naar zijn klooster,
- welk een zinneloos einde! Waarschijnlijk zouden ze elkaar nooit terugzien ...
Terwijl Velasco en Sénsino in een ietwat opgeschroefde uitgelatenheid door het
atelier drentelden en Preboste, die er lijdend uitzag, achter een ezel penselen
schoonmaakte en nu en dan zijn vuist balde tegen de levenmakers, ging Diego de
Astor naar boven om de Griek te halen. Hij vond hem in de bibliotheek, doelloos
voor zich uitstarend, met een geschrift van Aristoteles op zijn knieën, waar hij zeker
niet in gelezen had. Na die Meiavond in de tuinen had hij het gezelschap van de
kleine indringer steeds weten te vermijden; vaak was Sénsino voor niets gekomen
deze zomer, of Greco had hem in het leerlingenatelier laten opvangen, waar men
zich amuseerde met zijn stekelige opmerkingen, - maar daar hij de goedmoedige
Velasco niet voor het hoofd wilde stoten, schikte hij zich zuchtend en volgde Diego
de Astor, die zich in de aan het atelier grenzende werkplaats terugtrok. De begroeting
van Greco's kant was vrij koel; verschillende malen wisselde hij veelbetekenende
blikken met Preboste achter de ezel; zelfs was hij te lusteloos om zijn houding te
wijzigen al naar gelang hij Velasco aansprak of Sénsino. Het gesprek over die
belastingaangelegenheid wist hij te bekorten, doordat hij zich opeens herinnerde wat
Ayala hem reeds maanden geleden gezegd had: dat de behandeling ervan minstens
een half jaar zou worden uitgesteld.
‘Maar zijn de uitlatingen van Don Martin wel te vertrouwen?’ vroeg Luis de
Velasco voorzichtig.
‘En zijn chronologie vooral! Iemand die 1520 rekent als het jaar één ...!’
Maar Sénsino had geen succes met zijn kwinkslag; door de gastheer werd hij zo
bevreemd van het hoofd tot de voeten opgenomen dat hij, toen Preboste eindelijk
achter de ezel te voorschijn kwam, maar dadelijk begon te informeren naar diens
wederwaardigheden in Sevilla. Het was Greco werkelijk onmogelijk op spottende
toon te horen spreken over iemand, van wiens wezenlijke waarde, bij al zijn
buitensporigheden, deze dwarskijker niet het flauwste vermoeden had. Na Ayala's
terugkomst uit Portugal, hadden zij elkaar weinig meer gezien. De edelman was al

Simon Vestdijk, Het vijfde zegel

225
aant.

even neerslachtig en verstrooid geweest als Greco in beslag genomen door zijn
werk; plichtsgetrouw en met een elegische vergeefsheid in blik en gebaren maakte
hij Gerónima het hof; over zijn reis liet hij niets los, en zelfs de Orgaz boezemde
hem geen belang meer in, hoewel het incident met Don Pedro geheel vergeten scheen
te zijn.
‘O ja, vraag maar, spreek maar gerust ronduit!’ riep Preboste opeens zo driftig,
dat Greco onwillekeurig de hand ophief, ‘we zijn hier mannen onder elkaar, we
kunnen wel verhaaltjes over de brandstapel verdragen, niet waar?’
Zijn tong hield hij krampachtig achter zijn onderlip geperst: onbedrieglijk kenteken
bij hem van dat bepaald soort oproer, opgewekt door de herinnering aan
jeugdindrukken in het meer dan duivelse Napels. Misschien leek Preboste alleen
maar zo volmaakt en deugdzaam, omdat hij nog steeds al zijn zielskrachten verbruikte
om een tableau van misdaden te vergeten ofte overstemmen, waarbij een auto de fe
kinderspel was.
‘Als je 't onaangenaam vindt, praten we over wat anders,’ zei Luis de Velasco
tegemoetkomend.
‘O neen, ik vind 't heerlijk. Messer Dominico weet ook nog van niets. Na de
genadetermijn dan was er in Sevilla niemand die niet verraden was of verraden had;
ten slotte klaagde men katten en honden aan, apen, papegaaien ...’
‘Was dan dadelijk teruggekomen, Francesco,’ zei Greco, bezorgd acht gevend op
Preboste's loodkleurige oogleden, de vlekkige roodheid van zijn gezicht. Maar de
Napolitaan ging onvervaard verder, onder zelf overwinning een sarcastische verteltrant
najagend, waarvoor hij niet de minste begaafdheid bezat, en die hij dan ook al spoedig
verliet voor een zakelijker verslag. Hij sprak over het verstoorde decorum tijdens
die auto de fe, waarbij ridders van Santiago met de regidores slaags waren geraakt
over de volgorde in de stoet, de twee verbrande Joden, de gemartelde getuigen,
waarvan er een tijdens de watertortuur aan een beroerte gestorven was. Sénsino, die
vlug en sierlijk door het atelier rondwaarde, vertrok zijn mond alsof hij iets bitters
proefde, - gedeeltelijk mocht dit comedie zijn, hij was werkelijk onaangenaam
getroffen; hoezeer ook met voorliefde gekscherenderwijs over martelingen sprekend,
kromp hij ineen voor iedere aanraking met de werkelijkheid, - terwijl de brave Luis
de Velasco, met rimpels van de zwaarste verantwoordelijkheid in zijn karakterloos
bol voorhoofd, naar het punt ging zoeken waarop, zij het onder voorbehoud, in te
stemmen was met Preboste's protest, het punt waarop men niet meer als loyaal
onderdaan van koning Philips àlles maar kon goedkeuren.
‘Martelen van getúigen moest in ieder geval verboden zijn,’ zei hij.
‘En de brandstapel niet? En de streken! En de hele Inquisitie! Mij is

Simon Vestdijk, Het vijfde zegel

226
voor waar verteld, dat een van die twee Joden enkel en alleen gerelaxeerd is op grond
van een afschrift van de tien geboden, dat hoogstwaarschijnlijk door spionnen in zijn
kleren was verborgen.’
‘Moeilijk te bewijzen,’ kwam Sénsino, die nog weinig gezegd had na Greco's
stomme terechtwijzing, ‘maar als het waar is, een hòndse praktijk.’ - Triomfantelijk
wipte hij op de tenen en streek als een spinnende kat langs de ezel, waarachter
Preboste had gezeten.
‘Misschien was die Jood op geen andere manier te betrappen dan met zo'n briefje,’
zei Velasco, die weer fluks beneden dat critische punt afdaalde, ‘en wat de Inquisitie
betreft: heksenvervolgingen als in het Lutheraanse Duitsland komen hier in Spanje
toch niet voor, dank zij het Heilig Officium juist. Geen inquisiteur zal een heks
vervolgen, terwijl ze toch ontegenzeglijk bestaan.’
Hoewel dit gesprek in geen enkel opzicht de perken te buiten ging van wat in
besloten gezelschap gemeenlijk over de Inquisitie te berde werd gebracht, voelde
Greco de dringende behoefte er een eind aan te maken. Buiten en behalve de
aanwezigheid van Sénsino, met zijn vage betrekkingen tot de geestelijke rechtbank,
- betrekkingen die men overigens niet te ernstig moest opvatten, - was het een
bepaalde gedachtenvertakking, uitgaande van het ‘briefje’ van Velasco (de schilder
had dat woord uitgesproken alsof het een onbeduidend kattebelletje gold), die hem
op dit ogenblik de Inquisitie in een geheel nieuw en zelfs dreigend daglicht deed
zien. Miguel Carcandil had hem verteld, dat ook hij betrapt was op het bezit van een
afschrift van de tien geboden, een verkreukeld stuk papier, dat men in zijn schrijftafel
moest hebben gesmokkeld; ook in dat proces steunde de aanklacht zich bijna
uitsluitend op deze vondst- Een monotonie kwam hierin tot uiting, die niet voor de
vindingrijkheid van het Heilig Officium pleitte en dus in zekere zin geruststellend
was. Maar in de tweede plaats riep het woord ‘briefje’ de herinnering wakker aan
zijn eigen ‘briefjes’, die hij nu voor het eerst met de Inquisitie in verband bracht, al
begreep hij allerminst waarom men in geval van verdenking zijn toevlucht zou nemen
tot zulke kinderachtige middelen. En waarvàn zou men hem kunnen verdenken? Het
geval met de Espolio was te lang geleden, al kwam het nu en dan wel eens voor, dat
de Inquisitie zich in de kiem gesmoorde aanklachten van jaren her herinnerde. Maar
in dat geval wachtte men toch niet maanden lang en stuurde belachelijke briefjes!
...Hoe dit alles zij, het vage dreigement, dat de kunstenaar zo opeens uit het gesprek
gedistilleerd had, deed hem eigenlijk niet eens onaangenaam aan; eerder prikkelde
het hem, zich vervolgd te wanen, zich in zijn verbeelding als slachtoffer te zien; het
verjoeg zijn indolentie, het schonk een bittere bevrediging; hij had alleen willen zijn
om dáárvan te genieten, niet omdat hij niets meer over de Inquisitie durfde aan te
horen ...

Simon Vestdijk, Het vijfde zegel

227
Intussen was Preboste van de auto de fe in Sevilla afgedwaald naar Napels, en van
de gemartelde getuigen naar de martelingen die hij zelf indertijd had bijgewoond.
Op een eikenhouten kist zat hij te vertellen, met smekende ogen, hol en benauwd,
als van een zieke die gepurgeerd is en nu nog even geduld vraagt aan het collegium
van wijze doctoren rondom hem. Een vreselijke biecht was het waarin hij nu verstrikt
raakte; Greco ving dingen op die zijn factotum hem steeds verzwegen had; Velasco
trok een gezicht als in de kerk, wanneer er tijdens de mis wat verkeerd loopt; en de
kleine elegante Sénsino drentelde en drentelde, met gemartelde zenuwen, en stak
zijn hoofd tussen de rijen schilderijen, alsof daar een heel smal steegje te vinden was,
waardoor hij zou kunnen ontsnappen. En Preboste vertelde. Hij vertelde over de
opstand in Napels waaraan hij had deelgenomen, de opstand van het verbitterde volk
tegen de Spaanse edelen die het zo lang hadden onderdrukt. Over de kleine
Sociniaanse gemeente, die tot de laatste man doodgemarteld was, niet door de
Inquisitie, maar, eigenmachtig, door het landsbestuur; hoe het volk de gevangenissen
binnendrong, en de lijken vond in de martelkamer, en in de cellen de vrouwen der
ketters, die door de cipiers waren misbruikt en vervolgens vermoord. Preboste, die
als jongen van achttien, nieuwsgierig en enthousiast, de anderen tot in die cellen
gevolgd was, gaf met een knedende beweging over zijn buik aan, welk een
vermaledijd gevoel in het ingewand verhalen over verkrachting sindsdien bij hem
opwekten; hij beschreef dit gevoel tot in bijzonderheden, en men liet hem begaan,
hoewel Sénsino lijkbleek was geworden, met een blauwachtige puntneus boven zijn
trillend baardje. Preboste zei, dat hij nooit had willen trouwen na die ervaring, hij
kon geen vrouw meer zien, het was te vreselijk, men moest dit van hem geloven, op
zijn erewoord! Hij hief de handen op, smekend, dat zij hem zouden geloven!
‘Nu, Francesco,’ waarschuwde Greco, en stond op.
‘'t Is in Napels soms wel bar toegegaan,’ gaf Velasco toe, en keek om zich heen:
‘Waar is Sénsino gebleven?’
Enigszins verschrikt door de indruk die zijn gruwelverhaal had gemaakt, zei
Preboste nog aarzelend, dat hij uit sympathie met de arme Socinianen vanaf die tijd
een tegenzin behouden had tegen het dogma van de Drieëenheid, onredelijk, maar
niet te loochenen. Het klonk als een verzoenend slotaccoord, want, zelfs afgewezen
of betwijfeld, scheen zo'n abstract dogma maar weinig uitstaande te kunnen hebben
met bloed, pijn, schande ...Luis de Velasco zei op verlegen toon, dat dit begrijpelijk
was, waarop hij Greco achternaliep, die naar Sénsino was gaan zoeken in de moeilijk
toegankelijke gedeelten van het atelier. Helemaal achteraan vond men hem, zittend
op een stapel bespannen schilderijramen; het linnen boog maar weinig door, zo klein
en licht was hij. Hij was groen in zijn gezicht. Zijn kanten kraag had hij losgepeuterd.
Maar

Simon Vestdijk, Het vijfde zegel

228
buiten bewustzijn was hij niet geweest, en hij moest alles hebben verstaan, tot het
laatste woord toe. Nu glimlachte hij al weer, hun toegeeflijkheid inroepend met
guitige blikken onder een rein en goedgewelfd meisjesvoorhoofd. Men riep Diego
de Astor om water te halen.
Alles was donker rondom Pablo de Fez. In een fluwelig schemerduister verschoven
zachte plooien, als hij zich bewoog. Van het spel begreep hij misschien minder dan
Jorge Manuel, die hem om zijn domheid uitgelachen had, maar dìt kon ten minste
maar één ding betekenen: achter portières verstopte men zich voor vijanden, al wist
hij nog steeds niet of hij zo lang mogelijk verborgen moest blijven, of dat hij een
indringer in de verlaten eetzaal van achteren overvallen moest en op de rug springen,
als het kon. Langer dan tien minuten stond hij daar zo. Fray Francisco en Jorge
konden overal zijn; hij was al weer vergeten, dat de eerste hem zoeken moest en dat
de tweede evenals hijzelf gezocht werd, en toen hij geluiden hoorde, eerst de deur,
toen voetstappen die spoedig doofden op het tapijt, verbeeldde hij zich, dat ze daar
met hun tweeën voortslopen, niets bemerkend, totdat ze ten einde raad op de estrade
voor de muzikanten zouden gaan zitten. Dan kwam hij met een kreet te voorschijn,
en het spel was afgelopen; Jorge zou wel zeggen, dat híj het gewonnen had, en ze
zouden het spel nog een keer doen, voordat ze met Fray Francisco naar het klooster
gingen, wat al zo lang beloofd was en telkens weer uitgesteld.
Daar Pablo de Fez niets meer hoorde dan een zwaar en langzaam hijgen, stak hij
zijn kroeshoofd tussen de portières door. Hij begreep niet goed wie of wat hij daar
voor zich zag. Een dikke man, zeker drie maal zo dik als Fray Francisco, in zwart
fluweel, met een vreemdsoortige buik, een grijze baard, en een degen opzij. Héél
echt zou het spel zijn met zo'n degen, maar het was duidelijk: de man zèlf hoorde
niet bij het spel, als hij bleef zou alles bedorven worden. Hoe hem te verjagen? Maar
daar draaide de man zich om en keek hem recht in het gezicht, met grote, zwarte
ogen onder verbaasd opgetrokken wenkbrauwen. Pablo bleef onbeweeglijk staan.
Gevaarlijke ogen waren het niet. Zelfs voelde Pablo de Fez niets van de schaamte,
die hem gewoonlijk bekroop, wanneer volwassenen hem bekeken, gevolg wellicht
van het strenge huiselijke verbod dingen van zijn lichaam te laten zien die men uit
zichzelf tòch al niet zien liet.
‘Kom eens te voorschijn, kleine,’ zei de man.
Pablo vertoonde zich nu geheel aan het gezicht: een klein, parmantig negertje, wat
te mooi aangekleed, bepaald exotisch voor een gewoon Toledaans Morenjongetje,
dacht Don Pedro Moya de Contreras, die genoeg gevoel voor humor bezat om door
deze ontmoeting herinnerd te worden aan de vele Moorse vrouwen, die zijn leven
van Apostolisch

Simon Vestdijk, Het vijfde zegel

229
Inquisiteur tot dusverre hadden veraangenaamd. Veel van zulke zoontjes als deze
Pablo de Fez moest hij in de Morería hebben rondlopen, allemaal eerstgeborenen,
dus Pablo in geen geval, want die stond zowel in het dossier als in het meedogenloze
geheugen van Don Pedro vermeld als derde. Maar op dit ogenblik dacht Don Pedro
aan geen dossier, en zelfs zijn geheugen rustte. Een behaaglijk mijmeren vervulde
hem. Dat juist in dìt huis een Moortje hem tegemoettrad, leek hem een gunstig
voorteken, maar ook deze gedachte verdween weer, en bijna een halve minuut lang
bleef zijn hoofd aangenaam leeg en gonzend, terwijl hij zonder zich te verroeren de
jongen gadesloeg.
‘We doen een spel dat ik niet begrijp,‘ zei Pablo.
Don Pedro keek eens naar de deur, waarachter hij iets meende te horen, en zei na
enig nadenken:
‘Je moest uitgeschilderd worden voor dat donkere gordijn, maar misschien kun je
niet stilstaan, zo lang.’
‘Ik kan goed stilstaan!’ - Vol vertrouwen kwam het Moortje een stap naderbij. ‘Vanmiddag, als Jorge en ik van het klooster terug zijn, worden we allemaal
uitgeschilderd!’
‘Allemaal? En uit welk klooster terug?’ - Hij wist niet eens goed waar hij over
sprak, zo verzonken was hij in de aanschouwing van de kleine Morisco, die in plaats
van te antwoorden nog eens verzekerde, dat hij beter stil kon staan dan wie ook; maar
nu eiste een ander gebeuren zijn aandacht op, de geluiden achter de deur werden
duidelijker, de deur ging open, en in een verschillend tempo kwamen naar voren of
deinsden na buigingen weer terug minstens vijf personen, die blijkbaar onafhankelijk
van elkaar op het gerucht van het hoge bezoek waren toegeschoten. Op de achtergrond
van het kleine voorportaal verdween Diego, na zich op de tenen opgericht te hebben
om beter te kunnen zien. Esquerrer, scheef en verlegen op de drempel, liet Greco en
de tante Eufrosina aan weerskanten langs zich heen gaan; achter hem treuzelde
Gerónima, in een zijden gewaad, snel voor deze gelegenheid overgeworpen. Zodra
hij haar ontdekte scheen Don Pedro te ontwaken; zijn cynische druipneus krulde zich
onder de trekkracht van een star glimlachje; half martiaal, half vaderlijk, de hand
aan het degengevest, zijn buik zoveel mogelijk ingetrokken, deed hij een paar passen
op haar toe, waarbij hij evenwel, na de ootmoedig nijgende Eufrosina gepasseerd te
zijn, in onmiddellijk contact kwam met de Franciscaan die bezig was Pablo naar zich
toe te wenken en Jorge Manuel, die met een boos gezicht naast zijn moeder stond,
te weerhouden de eetzaal binnen te lopen. Door deze dubbele taak in beslag genomen,
sloeg hij geen acht op de inquisiteur dan toen deze vlak voor hem stond, en onder
Greco's gewild opgewekte begroetingswoorden door, waarin hij tevens een
voorstellingsformule vervlocht met betrekking tot Esquerrer, - Eufrosina, die haar

Simon Vestdijk, Het vijfde zegel

230
nicht de laatste tijd een paar maal naar de bijeenkomsten der Santiagodames had
begeleid, kende de rechter reeds, - openbaarde zich nu op de drempel een onzinnig
en pijnlijk tafereel, doordat Esquerrer bleef waar hij was, en Don Pedro, gewend om
monniken geringschattend te behandelen, niet om hem heen wilde lopen. Een ogenblik
leek het alsof Esquerrer beide armen uitgestrekt hield, de een verbiedend, de ander
uitnodigend wenkend, om tot elke prijs een samenkomen te verhinderen. Maar opeens
werd de inquisiteur opmerkzaam, een inval verlevendigde zijn log gezicht, het was
of hij in de korte buiging, waarmee hij de ander groette, snel nog iets wilde leggen
van herkenning, of uitvorsende verwondering, - en reeds plonsde hij, mocht men
zeggen, in wat langzamerhand het hoofdmoment was geworden in het omzichtig
ritueel met de vrouw van de Griek: in de handkus, die toegestane, ja voorgeschreven
liefkozing, optelsom van warme seconden, elke week wat meer! Sinds hun laatste
gesprek over dit onderwerp had de kunstenaar zich geen gelegenheid laten ontgaan
Gerónima uit te horen over duur en begeleidingsverschijnselen van dit ‘besar las
manos’; het was het enige amusement dat zij samen nog zochten; maar bij deze
gelegenheid moest hij zijn plezier alléén verwerken. Men keek toe als aan het hof,
Greco met een brede, uiterst spottende grijns, Eufrosina preuts en indirect gevleid,
haar hoofd zoveel mogelijk strekkend naar de kant van haar hoge schouder, de jongens
in die lichte onrust die kinderen bevangt wanneer hun moeder zo volledig aan de
blik onttrokken wordt als hier door de rug van Don Pedro. En ook Esquerrer keek.
In zijn verlegenheid draaide hij alleen zijn hoofd om en keek zo naar die handkus
waaraan geen eind kwam. Het was goed te zien hoe vervallen zijn gezicht was, hoe
buitensporig in bouw en lijnen, hoe volkomen ongeschikt, in dat argwanende loeren,
voor iedere wellevende krans van gezichten, zoals ze door het wereldse toeval worden
geplukt. Toen hij met Pablo en Jorge Manuel over het portaal verdween, was de
handkus, die op een intiem smullen was gaan gelijken, nauwelijks nog beëindigd.
Greco's wenk aan Eufrosina om zijn voorbeeld te volgen werd niet opgemerkt, en
zo kwam dan, nadat de deur gesloten was, het viertal zeer officieel tegenover elkaar
te staan, in de lange zaal met het door muzieklessenaars overdekte podium, dat zij
zo dadelijk schenen te zullen beklimmen als tenor, bas, sopraan en alt.
‘Ik onderhield me zoëven met uw pleegzoontje,’ opende Don Pedro het gesprek,
‘een kunstzinnig kereltje al, dunkt me.’
‘Hij ziet hier natuurlijk veel schilderen,’ zei Gerónima vlug, met een zelfstandigheid
in het conversatie voeren, die Greco verraste. Tersluiks ving hij een paar blikken van
de inquisiteur op, die verbindingslijnen trokken tussen de saillante punten van
Gerónima's gestalte, en in de kostelijke pret, die hem nu bijna lijfelijk schudde, kon
hij zich niet weerhouden te zeggen:

Simon Vestdijk, Het vijfde zegel

231
aant.

‘En dat niet alleen! Hij wòrdt ook uitgeschilderd, met mijn vrouw, Don Pedro, - en
nog enkelen. Als u tijd heeft, kunt u er vanmiddag bij tegenwoordig zijn!’
De rechter keek hem donker aan. - ‘En wat zal het schilderij voorstellen?’
‘De Heilige Familie.’
‘Met die kleine Pablo de Fez ...?!’
‘Als het kind Johannes.’
‘En mij als Heilige Anna! Het is ons liefste werk, dit poseren, Señor Inquisidor
...Señor,’ versprak tante Eufrosina zich, waarna ze een woedende blik op Greco
wierp, die een voet vooruitgeschoven had om haar aan te stoten. Eén hand
omhooggeheven, sprak de inquisiteur langzaam en zeer bevreemd:
‘Een Moorse jongen als model voor ...’
‘Christelijk gedoopt en Christelijk opgevoed, wat wilt u meer?’ vroeg Greco op
impertinente toon. Dadelijk veranderde Don Pedro's houding. Joviaal lachend wendde
hij zich tot Gerónima: ‘Ik? Ik wil niets. Wat zou Ìk willen, Doña Gerónima? De
volgende week komt Messer Dominico met een gedoopte Indiaan als Christus, en
ik zal de eerste zijn om er de kùnstwaarde van te bewonderen ...Hoofdzaak is, dat
hij weer werkt. Ora et labora, zoals de spreuk der Benedictijnen luidt. En de Orgaz,
Messer Dominico, de Orgaz, met uw zoontje er op, en zónder Pablo de Fez?’
‘Aan de Orgaz werk ik niet,’ was het achteloze antwoord.
‘En de Santiago - voor de 25ste Juli?’
Don Pedro's gedrag had een nieuwe wijziging ondergaan. Het was rondweg
dreigend geworden, - machteloos dreigend. Zijn mondhoeken trilden, langzaam
schoof zich onder zijn baard de adamsappel op en neer, hetgeen voor wie opzij van
hem stond de indruk wekte alsof zijn hoofd vanuit de nek met projectielen geladen
werd. Hij voelde, dat hij getrotseerd werd, maar getrotseerd op de verkeerde manier,
- niet door de echtgenoot, zoals hij verwacht had. Niets was er in Greco's gezicht
van onwil te bespeuren geweest om Don Pedro's handkus, glimlachjes, toespelingen,
- neen, de echtgenoot hield zich gedwee, het was de schilder die zich verzette! En
zo was het altijd gegaan, van de eerste dag af, toen hij hem toevallig ontmoet had in
de gangen van La Casa Santa, waar hij getuigen kwam in het proces tegen zijn vriend
Miguel Carcandil, de edelsmid, de Jood ...Maar Don Pedro was zijn woede spoedig
weer meester, en de toon waarop hij zijn vraag herhaalde was vriendelijk en geduldig.
‘Ik ben met het doek bezig geweest,’ antwoordde Greco, ‘maar de eisen waaraan
het moest voldoen vormden van de aanvang af een beletsel. U moet zich voorstellen,
Don Pedro, dat het met artistieke tegenzin

Simon Vestdijk, Het vijfde zegel

232
aant.

gaat als bij gewóne mensen met hun hartstochten: ze zijn soms moeilijk te
bedwingen.’
De inquisiteur glimlachte breed. - ‘Er was hier toch geen sprake van pintura
deshonesta, Messer Dominico!’
‘Ik sprak van artistieke, niet van morele tegenzin,’ zei Greco, zo opvallend mogelijk
met de blik heen en weer vliegend tussen Don Pedro en Gerónima, in de hoop dat
de eerste, die bij het woord ‘pintura deshonesta’ zijn ogen weer niet voor zich had
kunnen houden, van zijn stuk zou worden gebracht. Zonder verder op hem te letten,
richtte Don Pedro zich hoffelijk tot de beide vrouwen:
‘U moet weten waar het hier om gaat! Messer Dominico beloofde mij een portret
van Santiago, voor 25 Juli. U, Doña Gerónima, kunt getuigen, hoezeer mijn gedachten
uitgingen naar dat schilderij. Op een der bijeenkomsten, waar ik het onschatbare
genoegen smaakte u te ontmoeten, heb ik u medegedeeld, dat ik er desnoods mee
tevreden zou zijn het schilderij in de octaaf van de feestdag te ontvangen. Maar moet
ik nu met lege handen heengaan? Zo wreed kan Messer Dominico niet zijn, zegt u
hem dit toch, dames!’
‘Misschien is er een later tijdstip vast te stellen,’ zei Gerónima met flauwe stem,
maar bijna tegelijk daarmee begon de tante luid te kuchen, zij wees met een weids
gebaar op de Griek, die koppig was blijven zwijgen, en sprak plechtig, doch met
onderdrukte drift:
‘Dat schilderij is klaar! Ik weet het, het is beneden!’
‘Wat nu?’ riep Don Pedro.
Greco en Gerónima wisselden een blik, - vol angst bij haar, verrast en onzeker
wie hier de schuldige was bij hem, - terwijl Eufrosina haar gedienstig verraad aanvulde
door nog snel de nadruk te leggen op de slordigheid van haar neef, de
onverantwoordelijke wijze waarop hij opdrachten verwaarloosde, zich geldelijke
voordelen liet ontgaan! ...
‘O, ik ben geen rijkaard, Doña Eufrosina!’ riep de inquisiteur geamuseerd, ‘een
magere zeshonderd ducaten ...Maar hoe is het, Messer Dominico, is de Santiago nu
klaar, of is hij niet klaar?!’
Zijns ondanks klonk zijn stemgeluid bevelend, minder doordat hij gebelgd was
over deze onbegrijpelijke handelwijze dan door de gehele situatie, die hem daar deed
staan als tegenover een jokkend kind. En Greco voelde dit. De meerderheid, die hij
zich tegenover Don Pedro had verworven op grond van diens saterrol, - zoals hij
zich uit Gerónima's weerloosheid en schaamte zinnenprikkeling had verschaft! - was
verdwenen, en achter dat meerderheidsgevoel had hij geen reserves meer, daarachter
kwam onmiddellijk, zonder overgang, de angst: de angst, begrijpelijk nog, voor de
inquisiteur, maar ook de onredelijke angst voor de Inquisitie, zoals die hem de vorige
dag voor het eerst bewust was geworden. Het enige wat hij zou kunnen doen was
Don Pedro meenemen

Simon Vestdijk, Het vijfde zegel

233
naar de kelders, hem het portret van Esquerrer laten zien zoals het demonisch uit hen
beiden gegroeid was, - en een kort ogenblik verlokte het hem zelfs, deze biecht aan
een oude man af te leggen, zonder rekening te houden met de bepaalde individualiteit
van die oude man. Wie zal zeggen, welk spooksel uit het verleden, welke vage
herinnering - aan zijn vader? aan de koning? - hem ten slotte in zijn koppigheid
volharden deed. Met grote ogen keken de vrouwen hem aan, toen hij zijn lippen
bewoog:
‘De Santiago die u mij opdroeg is niet klaar, Don Pedro.’
Don Pedro Moya de Contreras was wel zo wellevend na een inschikkelijk gebaar
het gesprek op een ander onderwerp te brengen.
Hoewel Padre Iñigo de Cazares, de gardiaan van het klooster van San Juan de los
Reyes, tot in zijn dromen wist hoezeer hij de Franciscaanse ordegeest verloochende,
was het hem sinds jaren niet meer mogelijk aan de eisen van het Heilig Officium,
en daarmee van de Dominicanen, weerstand te bieden. Van nature een vaag
levensphilosoof, ontleende hij een zekere troost aan het onvermijdelijke, aan het
inzicht: dit is het einde, de Franciscanen hebben hun grote rol gespeeld, nu zullen
de Jezuïeten komen, en de toetssteen daarvoor is hun onafhankelijkheid van het
kettergericht; vonnissen ze niet alreeds in het geheim hun eigen ketters? Voor de
Jezuïeten had hij een bijna bijgelovig ontzag. Eens in het jaar, in retraite, praktizeerde
hij de exercitia spiritualia, met het heilige voornemen daaraan de kracht te ontlenen
tot een zelfstandiger optreden tegenover het kettergericht. Maar verder dan schuchtere
amendementen op gevallen die hem niet eens aangingen kwam hij niet. De Toledaanse
Dominicanen, wel de scherpzinnigsten uit de gehele orde in Spanje, verachtten hem
om zijn geringe eruditie en de fouten die hij maakte tegen de logica. Langzamerhand
was hij een ongelukkig en dyspeptisch mens geworden, een trage brevierlezer met
uitgezakte wangen, die zijn klooster, het vroegere grafmonument voor de Katholieke
koningen, graag aan de hoede van een ander had overgelaten. Het was het eerste
strenge Observantenklooster in Spanje geweest; en de strengheid was gebleven, maar
onteigend, gereglementeerd door de Inquisitie. Zijn toornen tegen ketterse geesten,
vooral tegen overtredingen waarbij de bewijsvoering veel dialectiek vergde (tot de
toepassing waarvan hijzelf niet in staat was), was intussen spreekwoordelijk geworden.
Ketters immers waren van alles de oorzaak: als zíj er niet zouden zijn, verloor de
Dominicaanse Inquisitie ieder recht van bestaan, en in plaats van die verdoolde
geesten in bescherming te nemen tegen zijn eigen tegenstanders, overtrof hij deze
laatsten nog in onverbiddelijkheid, zij het ook slechts met woorden en machteloze
boze blikken.
Na de vesperdienst zat hij in zijn ruime cel op de eerste verdieping,

Simon Vestdijk, Het vijfde zegel

234
aant.

die op het claustro uitzag, te schrijven. Hij schreef langzaam, met veel
onderbrekingen; tussen zijn lippen vertoonde zich het puntje van een bleke tong.
Voor hem stond een glas geitenmelk met suiker, die hij van tijd tot tijd omroerde.
Met een gekweld gezicht keek hij om, toen er geklopt werd; maar nauwelijks werd
hij achter de baardige conversbroeder in de deuropening de zware gestalte in pels
van Don Pedro Moya de Contreras gewaar, of zijn gelaatstrekken drukten de zwartste
wanhoop uit. Hij verviel zienderogen. Hij kon niets meer. Wilde hij zich opheffen,
dan schenen in zijn kuitspieren ijzeren ballen te zitten, en hij begroette die ijzeren
ballen. Een stille beroerte zou hem welkom zijn geweest. Van geen gering
comediantentalent gaf hij blijk, toen hij hinkend de inquisiteur tegemoetging, die de
inleidende plichtplegingen zoveel mogelijk verwaarloosde en zelfs naar de
gezondheidstoestand vergat te vragen van de lijdende kloostervader.
‘Waarvoor ik kom is het volgende,’ begon hij, breeduit achter de tafel gezeten, en
peinzend de geitenmelk in het oog houdend, ‘en het is in een paar woorden te zeggen.
Francisco Esquerrer schrijft niet meer. Wat moet ik daaruit opmaken?’
‘Francisco Esquerrer?’ zuchtte de Cazares, met opzettelijk klein gemaakte oogjes
naar buiten spiedend, waar de binnenplaats reeds geheel in schaduw lag, onder een
strak blauwe winterhemel, ‘o, van het klooster de la Concepción. Ja, hij gaat gelukkig
spoedig weer weg.’
‘Dat is toch niet aan de orde, Padre,’ zei Don Pedro loom, ‘zolang hij hier is,
verwacht men berichten. Diego de Chaves schreef mij, dat na enkele onbetekenende
gegevens over het huiselijk leven van de Griek niets, letterlijk niets meer uit zijn pen
is gekomen. Van tweeën één: of de Griek leidt een voorbeeldig leven, of Esquerrer
doet zijn plicht niet. Of heeft hij soms schrijfkramp?’
‘Mij niet bekend,’ murmelde de gardiaan, die met zijn borstkruis was begonnen
te spelen. Als om hulp zoekend gleed de nagel van zijn rechter wijsvinger op en neer
langs de zilveren zijde van de gekruisigde Heiland. Na zijn keel geschraapt te hebben
ging Don Pedro rechtop zitten en knoopte zijn pels los.
‘U weet waar het om gaat?’
‘Ja ...of neen,’ weifelde de Cazares, wiens vingers het crucifix in schommelende
beweging hadden gebracht, ‘dat Dominico Theotpcópuli ooit in de derde orde van
San Francisco opgenomen zou kunnen worden, is uitgesloten, nú reeds.’
‘Waarom?’
‘Ik verwacht hem al maanden hier ...Ik zou hem niet eens meer te woord willen
staan. Iemand die zich zo weinig moeite getroost, zo weinig zijn plichten kent!’
‘Het is een kleine, onbeschaamde hond, daar kunnen we het over eens

Simon Vestdijk, Het vijfde zegel

235
aant.

zijn, en zonder enig talent. Delphinum silvis appingit, fluctibus aprum.’ - Iñigo
de Cazares was de enige geestelijke in Toledo, tegen wie Don Pedro hardnekkig zijn
Latijn placht te luchten. - ‘Maar - de Tertiariërs spelen slechts een ondergeschikte
rol in dit geval. Dit geval is veel ernstiger. Dat wist u toch?’
De gardiaan talmde met zijn antwoord. Hij had de moed willen bezitten Don Pedro
binnen de grenzen van zijn bevoegdheid te wijzen, maar die moed bezat hij niet. De
herhalingsmacht van honderd zulke gevallen verlamde hem al te zeer. Wat hij wel
bezat was de oncritische bereidheid om het ene onlustgevoel over te doen gaan in
het andere, zielesmart in maagpijn en oprispingen, zelfverwijt in toorn, schaamte in
verontwaardiging, en dan nog de ene toornige verontwaardiging in de andere - tegen
dezelfde persoon! Zo rood was hij in zijn gezicht geworden, dat hij opeens de indruk
maakte van een kerngezonde grijsaard. Zijn handen omklemden de stoelleuning, hij
leek gereed om op te springen, met zijn vuist op de tafel te slaan, Don Pedro voor te
zijn met een aftocht, begeleid door het oorverdovend geknal van veel losse schoten!
‘Als dàt waar is, waar u op zinspeelt ...!’
‘Ja, het is waar,’ zei de inquisiteur.
‘Dan zal ik ...dan zal ik persoonlijk Esquerrer in verhoor nemen om ... om ...!’
Don Pedro begon te lachen en keek op een opvallende wijze naar de geitenmelk.
- ‘Laat u het verhoor toch over aan de daartoe aangewezen instanties, Padre Iñigo
de Cazares. Luister goed: het motief van de Tertiariërs gold van de aanvang af alleen
en uitsluitend voor Esquerrer, - en natuurlijk voor de Franciscanen in het Escorial,
Juan de los Angeles en de anderen, - maar het geldt nog steeds voor hem! Of neemt
ú zijn scrupules voor uw rekening? Nu dan! Hij mag volstrekt niet vermoeden, dat
er iets anders in het spel is. Uit zichzelf zal hij dit niet doen, ik zag hem vanmiddag,
hij is niet een van de slimsten. Hij moet alleen aan zijn plicht herinnerd worden - als
Franciscaan, niet als ...dienaar van het Heilig Officium.’ - En hij zette een vinger op
de tafel alsof hij een vlieg dooddrukte. Een gedwongen stilte heerste in het vertrek;
het houtvuur knapte een paar maal luidop, buiten weerklonken af en aan wandelende
voetstappen.
‘En,’ fluisterde de gardiaan, die bij Don Pedro's laatste woorden weer bleek en
lijdend was geworden, ‘wat is de ketterij in het onderhavige geval? Zijn het die
onbeschaamde San Francisco beeltenissen van hem?’
‘Ik heb het dossier nog niet ingekeken,’ zei de rechter luchtig.
‘Is het Luther?’
‘Wie weet. Canem ut caedas, facile fustem.’
‘En Esquerrer zelf? Indien hij zo lang en zo intiem in dat huis ...’
‘Dat gaat mij ...dat gaat ons niet aan. Hij verdwijnt na 8 December,

Simon Vestdijk, Het vijfde zegel

236
aant.

laat hem daarna van ketterse smetten purgeren, als dat bepaald noodzakelijk is.’
‘Als mysticus is hij al lang verdacht ...’
‘Dat gaat ons niet aan, Padre,’ zei Don Pedro, opstaande, ‘hier in Toledo zijn we
overvoerd met werk en de gevangenissen zijn vol. Locus est et pluribus umbris, sed
nimis arta premunt olidae convivia caprae, zingt de dichter, - alleen voor Judaïsme
is nog een gaatje te vinden. Met de mystiek gaan soms jaren heen, en met welk
twijfelachtig resultaat dan nog vaak.’
Reeds wendde hij zich naar de deur, toen hij zich bedacht en om de tafel heen naar
het raam toeliep, waardoor de gehele binnenplaats bijna tot aan de poort te overzien
was. De poort stond open, de binnenplaats was leeg. Terwijl Don Pedro enkele
vriendelijke woorden te pas bracht over de prachtige bouwtrant van de bogengang
aan de overkant, traden daar uit het duister tussen twee gebeeldhouwde zuilen door
drie figuren: een Franciscaner monnik, de kap op, en twee kleine jongens met
bontjasjes aan. Zij gingen langs de kruistuin, waar ontbladerde heesters zich op de
wind bewogen, de monnik maakte gebaren onder het praten, de jongens keken vol
aandacht naar hem op. Don Pedro trok de gardiaan naar het venster en zei op
fluisterende toon, hoewel dit toch niet nodig was:
‘Daar is hij.’
Iñigo de Cazares knikte en volgde de drie gedaanten met de ogen, tot ze dicht bij
de poort waren gekomen. Zich zover mogelijk vooroverbuigend, begon Don Pedro
aan het raam te morrelen, waarna hij snel om de gardiaan heen liep en nu, aan de
rechterkant van het raam, ook nog de poort aan zijn gezichtsveld toevoegde. Geen
van beiden sprak, het gezicht van de gardiaan had een zwaarmoedige uitdrukking
aangenomen, zijn rechterhand speelde weer met het borstkruis. Don Pedro's wang
beroerde het koude glas, zodat zijn baard zich tussen glas en huid tot een stijve viltlaag
voegde. Wat hij zag was dit: een man in Moorse kledij die van achter de poort te
voorschijn kwam en een hand uitstrekte naar de grootste van de twee jongens, - de
kleinste die terugweek, - de monnik die, blijkbaar verwonderd, een vraag stelde aan
de man, - het vertrouwelijk overbuigen van die man weer naar de grootste jongen
die de bruine pij van de monnik had vastgegrepen, - waarna het drietal, de Moor
achter zich latend, maar nog herhaaldelijk naar hem omkijkend, langzaam en onzeker
om de hoek van de poort verdween.

Simon Vestdijk, Het vijfde zegel

237

Twaalfde hoofdstuk
De spoken
De ochtend volgend op de dag van Don Pedro's bezoek, - het was de 2de December,
- getroostte Greco zich na een slapeloze nacht een tocht door sneeuw en hagel naar
het in het Noord-Westen der stad gelegen klooster van Santo Domingo el Antiguo,
waar hij Lucas de Allende hoopte aan te treffen. De Dominicaan wilde hem zonder
verwijl meenemen naar de prior, die een zwak voor hem had, maar Greco weigerde
en begon dadelijk het eigenlijke doel van zijn komst te ontvouwen. Zonder zich met
de hoop te vleien, dat Allende hem volledige zekerheid verschaffen kon, was hij al
tevreden met een geruststelling op algemene gronden; uitgelachen te worden om het
onzinnige van zijn angst - zoals Lucas de Allende inderdaad ook deed - nam het
angstgevoel niet geheel weg, maar maakte het draaglijker, schoof die gehele
Inquisitie-dreiging naar het onwerkelijke en fantastische, waar hij er zich beter mee
meten kon, - waar hij er misschien behoefte aan had zelfs ...Hij vertelde de
Dominicaan weinig bijzonderheden, en liet hem ook de briefjes niet zien. (Te elfder
ure had hij trouwens gemerkt, dat hij de eerste twee niet meer had; het derde was
gekreukeld en daarna glad gestreken, blijkbaar op het allerlaatst gered van de
prullenmand, terwijl het vierde, en het vijfde dat Esquerrer gezien had, zo goed in
een la verborgen waren, dat hij er lang naar had moeten zoeken; dit alles hield een
zekere climax in, die hem niet ontging.) Maar nog nooit had hij zo pertinent en zo
zorgeloos de mogelijkheid van geloofsvervolging horen ontkennen als op deze
ochtend; met name het Espolio-incident als aanleiding tot een proces verwees de
monnik onmiddellijk naar het rijk der fabelen. Weinig scheelde het, of deze stelligheid
wakkerde iets als schuldbewustzijn in hem aan, daar in de loop der eeuwen toch
duizenden veroordeeld waren op veel lossere gronden ...Zo was hij van de Inquisitie
nog niet af! Op straat speelde hij met de gedachte aan nieuwe vervolgingen, andere,
waar zelfs de Allende niet van weten kon, - thuisgekomen zette hij dit spel voort.
Zonder ook maar een ogenblik in ernst aan vervolging te geloven, - te meer daar hij
zich steeds boven de wet verheven gevoeld, inquisiteurs als ‘modellen’ beschouwde
en familiares als nauwelijks bestaande wezens, - gaf hij zich aan hersenschimmen
over, die hij zich beurtelings als werkelijk, als mogelijk, en als onbestaanbaar
voorstelde; dit sloeg ongeveer iedere tien minuten om, in een ziekelijk verhoogde
drang tot zelfwaarneming stelde hij dat vast. Uitgeput en toch lucide, begon hij
zielsbewegingen te volgen, die even exact waren als onbereikbaar voor de wil,
weegschaalschommelingen, die, bijna zichtbaar voor het innerlijk oog, als in een
intiem, doch kaal gestoffeerd laboratorium nieuwe weegschalen aan het

Simon Vestdijk, Het vijfde zegel

238
schommelen brachten, en deze weer andere, tot in het oneindige. Niet onmogelijk
werkte hier een geschrift over mechanica na, van Leonardo, waar hij enige dagen
geleden voor tijdverdrijf in gelezen had. Ieder motief, ieder oordeel, in tweeën
gesplitst, werd onmiddellijk tot zo'n kleine, duivelse weegschaal! Hij vreesde de
Inquisitie, maar niettemin, in een aangenaam schrijnend zelfbeklag, hoopte hij op
vervolging! Neen, niet uit zelfbeklag, niet om zich slachtoffer te weten, hoopte hij
dit, maar om Esquerrer te kunnen vergeten, om de melancholie van het afscheid uit
te drijven door vrees! Of hij zocht, juist andersom, als de vrees al te sterk werd, heul
bij zelfvertederde gedachten aan Esquerrer die hem verlaten zou! Ten slotte bleek
dit laatste het sterkst te zijn van de twee, het werd zelfs ondraaglijk, de weegschaal
stond onherstelbaar scheef, - maar een nieuw spookachtig instrument slingerde reeds
in die kale martelkamer van zijn ziel, en uit alle macht vatte hij de subtiele
ontgoochelingen, hem door de monnik in de loop van dit half jaar bereid, samen tot
een zeer zwaar gewicht: het was goed, dat hij wegging, - het was goed, dat die
ontgoochelingen er waren geweest, - het evenwicht leek feilloos ... Eindelijk, toen
dit alles werktuiglijker begon te verlopen, zonder gevoelsspontaneïteit, - want het
waren gevoelens geweest, en brandende gevoelens, die hij ter zelfbeveiliging tegen
elkaar afgewogen had in zijn overspannen toestand; de Jezuïeten hadden hem dit wel
geleerd vroeger, ook hun oefeningen waren niet anders dan een mechanisme met
hartstochten als inzet! - ging hij het toepassen op futiliteiten, op allerlei gebeurtenissen
van de laatste tijd, in speelse monotonie. Wat had het bijvoorbeeld te betekenen, dat
hij de vorige dag, toen er geposeerd zou worden voor de Heilige Familie, de kleine
Pablo de Fez zo botweg afgewezen had? In een blauw kleed met een leren gordel
was het Moortje komen aanlopen, één schouder bloot, een staf in de hand, en had
toen te horen gekregen, dat de groep zonder hem poseren zou; voor de figuur van
Johannes de Doper zou een vroegere schets worden gebruikt, en Pablo kon weer
heengaan, met tranen in de ogen. Waarom had hij dit gedaan? De jongen had er toch
bij kunnen blijven, dat gehele poseren was toch niet veel meer dan een zinledig
ritueel? En, aangenomen dat de beoogde verandering in de compositie slechts een
middel was geweest om zijn woede te koelen op de modellen, - wat hem nu heel
waarschijnlijk voorkwam, - waarom Eufrosina de las Cuevas dan niet weggestuurd,
die hem tegenover Don Pedro in moeilijkheden had gebracht? Had hij Pablo soms
niet durven schilderen om Don Pedro's dubbelzinnige uitlatingen over het Moortje?
...Zo was hij weer bij de Inquisitie terug, en hij zou van voren af aan kunnen beginnen.
Lang nog zat hij in de bibliotheek, een bedompt vertrek met kleine vensters heel
hoog, het enige in de Casa waarvan de muren niet door kleurige tapijten werden
verlevendigd. Hier heersten de boeken, en

Simon Vestdijk, Het vijfde zegel

239
stof, veel stof. Hij zat er huiverig, in een doffe, steeds opnieuw aangroeiende wanhoop.
De avond van de volgende dag, op de maandelijkse bijeenkomst, zou ook Esquerrer
verschijnen, om afscheid te nemen van allen die hem kenden, - dan nog het feest van
de Onbevlekte Ontvangenis, en het was afgelopen. Hoe zou hij ooit nog kunnen
werken zonder de vriend naast zich, die, al begreep hij dan niet alles, toch samen
met hem het avontuur in de geest had bestaan, waarvan hij de gevaren nodig had om
in het leven te blijven geloven? Hoe anders was dit geweest in Italië, met Benedetto
Beccadelli, die hem verraden had, maar aan wiens persoonlijke bekoring zich nooit
die geestelijke uitwisseling had gepaard, al philosopheerden ze soms samen tot diep
in de nacht. Hij wist niet, of Esquerrer hetzelfde dacht; er was weinig tussen hen
gesproken de allerlaatste tijd, maar was er nog enig bewijs nodig, zou Esquerrer hem
zo vaak hebben bezocht, als zijn gezelschap hem onverschillig had gelaten? ...
Gerónima stond voor hem, een brief in de hand. De stoornis was hem bijna welkom.
Dat zij haar mond voorbij had gepraat tegenover de tante, had hij haar de vorige dag
al vergeven; bij het geheimhouden van zijn keldercollectie had hij immers niet het
minste belang meer, als hij er iemand een genoegen mee kon doen, wilde hij die
schilderijen ook wel op de patio zetten, tegen de blauw-gele Talavera-tegels aan, als
voor een publieke auctie, of in de striemende hagel, zoals de Heilige Mauritius op
zijn tocht naar het Escorial ...
‘Van die hinderlijke Alejandro Sénsino,’ zuchtte hij, nadat hij het papier ontvouwd
had, ‘de parasiet, die zijn opwachting komt maken zodra men zich slap voelt. Dat
ruikt hij.’
‘Komt hij morgenavond ook?’
‘In geen geval! Fray Francisco komt ...’
Over zijn bril nam hij haar op, nieuwsgierig of zij enig hartzeer voelde door het
aanstaande vertrek. Geen ‘Perfecta Casada’ meer voortaan! Hij bedwong iedere
ironische toespeling, las de brief, en keerde nog eens tot haar gezicht terug, dat tegen
de donkere boekenrijen afstak als een geopende bloem, een bloem die in haar bouw,
de rangschikking der onderdelen, eigenlijk nog genoeg meegekregen scheen te hebben
van die nuchter geometrische achtergrond. Dat gezicht was als een schools
tekenpatroon om in te vullen, open, vragend, regelmatig.
‘Hij komt, de muskiet,’ zei Greco, ‘maar vanavond; hij zegt behoefte te hebben
aan een gesprek onder vier ogen, koddig genoeg; hij kan dus boven in het atelier
gelaten worden.’ - Hij wachtte even, aan haar dralende houding merkend, dat zij iets
op het hart had: ‘Waar denk je aan?’
‘Aan jou,’ antwoordde ze.
‘Wel vleiend ...’
‘Dat je nooit ernstig kunt zijn!’

Simon Vestdijk, Het vijfde zegel

240
‘Ik ben zo ernstig, dat ik vannacht niet geslapen en vanmorgen niet gegeten heb!
Maar je bedoelt waarschijnlijk: ernstig op een manier die jij begrijpt.’
Haar gezicht afwendend opende ze haar rechterhand, die ze stijf naast haar heup
hield, en zei langzaam:
‘Hij heeft mij gisteren in mijn hand gebeten.’
Een ogenblik leek het alsof Greco in dezelfde onbedaarlijke lachbui zou uitbarsten
als toen zij hem voor het eerst over Don Pedro's galante streken had verteld. Mogelijk
verblufte de mededeling hem al te zeer, of was er iets in haar toon dat hem weerhield.
Toen hij zijn mond eindelijk opende, kon hij niet anders doen dan maar herhalen:
‘Ja, maar hij is toch geen hond!’ - met een soort grappige opgetogenheid, maar ook
alsof het niet goed tot hem doorgedrongen was.
‘Ik wil hem niet meer zien, nooit,’ gaf zij op stugge toon te kennen.
‘Neen, maar dìt gaat ook te ver,’ riep Greco, die traag was opgestaan, ‘alles kan
ik billijken, maar bijten niet, neen, neen ...’
‘Je spot weer ...’
‘En gisteren heb ik niets aan je gemerkt,’ zei hij plotseling, haar scherp fixerend,
als ontwakend uit een lange droom.
‘Ik ben te bang voor hem, en ook dat jij ...’
‘Bijten gaat zéker te ver,’ begon hij weer slapjes aan zijn humoristisch bedoelde
uitroepen, ‘hij is toch geen hond. Don Pedro is toch geen hond.’
Het klonk alsof Don Pedro Moya de Contreras, ware hij een hond geweest, zich
ook dìt had mogen veroorloven ... Bij de deur gekomen spraken zij af, dat Gerónima
niet meer naar de bijeenkomsten voor de versiering van het Mariabeeld zou gaan er waren er nog twee, voor 8 December - en in haar kamer zou blijven bij een
hernieuwd bezoek van de inquisiteur, desnoods ziekte voorwendend. Dankbaar keek
ze hem aan, kuste zijn hand, welk gebaar in dit geval een bijzondere bezegeling
scheen in te houden, en verliet hem.
Zijn slaperigheid werd nu onweerstaanbaar. In een leuningstoel knikkebollend,
verlangde hij naar de middag, officiële slaaptijd, haast niet minder dan de nacht.
Zonderlinge droomflarden trokken voorbij: de ernstige problemen van het
zielslaboratorium, misvormd tot onbepaalbare wezens met twee aangezichten,
waaronder Don Pedro, die dik en gluiperig bij een galg stond, de ontvleesde arm van
een gehangene naar beneden trok, en er een stuk uithapte. Dat stuk vlees moest men
nu weer uit zijn mond halen, - Greco of een ander, - maar bij de pogingen daartoe
streek een vingernagel over zijn kiezen, waardoor een bovenaards, hoog gonzend
geluid werd opgewekt, stijgend in trillers in een grauwe leegte, die naar boven
glanzender werd, maar ook - dit was de gedachte waarmee hij wakker schrok goedkoper, en eigenlijk niet goed genoeg voor deze gelegenheid ...

Simon Vestdijk, Het vijfde zegel

241
aant.

El Greco had de ogen wijd geopend. In het vertrek naast de bibliotheek zong
Gerónima, - was de deur op een kier blijven staan? Zij zong een eenvoudig Italiaans
lied, dat hij haar geleerd had in de tijd, dat zij bij hem was komen wonen, de tijd
ook, dat zij er over spraken welk kleed zij dragen zou bij de doop van het kind. Tien
minuten lang zong zij zo en hij zat er stomp en gedachtenloos bij, gemarteld door
het verleden, weerloos tegen een overmatige zoetheid waarvoor hij geen orgaan meer
bezat.
‘Maar u miskent mij door aan te nemen, dat ik Don Martin de Ayala niet hoogschat!’
riep Sénsino uit, met de hand op het hart, en een warme gloed in zijn ronde,
nieuwsgierige ogen, ‘wat al misverstanden, Messer Dominico!’
‘Kom, het is niet van belang,’ weerde Greco af, pijnlijk getroffen door die
gevoelsuitbarsting bij iemand tegenover wie hij zijn eigen gevoel steeds zo zorgvuldig
verborgen hield. Sénsino scheen zijn hart te willen uitstorten als in een generale
biecht; hij sloeg zich op de borst voor een onbeleefde blik va jaren her, en kwispelde
met zijn baard, omdat hij eens over een duur tapijt gestruikeld was, zonder er dadelijk
met tranen in de ogen bij neer te knielen en het patroon te strelen met voorzichtige
vingers. In het achthoekig atelier, tussen de Orgaz en de Espolio, zaten zij tegenover
elkaar, Sénsino in een stemmig zwart gewaad, met een onafzienbare rij knoopjes in
het midden, bij elk waarvan twee discrete en eigenwijze plooien aan weerskanten
hun oorsprong namen. Het was half negen in de avond.
‘Ik heb een eigenaardig karakter,’ zette Sénsino zijn confidenties voort, ‘ik heb
opgemerkt, dat al mijn uitlatingen achteraf terug te brengen zijn op bezorgdheid voor
de Kunst, ook als die bezorgdheid mij op het moment zelf verre lag. Inblazingen van
een Genius wellicht, dat wil zeggen ...’
‘Boeiende raadsels dus,’ zei Greco voorkomend.
Knikkend dat de meester zijn bedoeling precies begrepen had, sprong Sénsino
omhoog en greep een koekje van de schaal die Gerónima daar had neergezet; hij
kauwde met muizetandjes, net, zindelijk, gesloten.
‘Ik vroeg mij dus af, Messer Dominico: waarom heb je Messer Dominico toch
pijn gedaan door dat kleine grapje over Don Martin te ventileren? Nu, en wat vond
ik? Ik wist opeens, dat ik het gezegd had omdat naar mijn mening ú, Messer Dominico,
als schilder op een dwaalspoor bent geraakt!!’
‘Dat is ver gezocht,’ zei Greco, ‘wat heeft Ayala daarmee te maken?’
‘Veel! Alles! Als symbool! Castilië ligt in de hemel!!’
Met tintelende ogen bleef hij Greco aanzien. Deze haalde de schouders op en keek
om zich heen als om getuigen op te roepen voor de onbegrijpelijkheid van deze
kwasterige prater.

Simon Vestdijk, Het vijfde zegel

242
aant.

‘Ik wil niet zover gaan een persoonlijke invloed aan te nemen van Don Martin op u.
Maar beiden lijdt u aan hetzelfde euvel. Nevelachtigheid, als ik me zo uitdrukken
mag, vormloosheid, hoog, hoog, niet meer te volgen voor de gewone mensenblik!
Bij hèm dweepzucht, die de normale maatschappelijke gegevens verwaarloost, bij
ú ...’
‘Bij mij?’ herhaalde de Griek, wie deze elegante critiek-met-omwegen begon te
amuseren.
‘Bij u ... Maar u vindt het toch niet onaangenaam? Ik raak toch geen gevoelige
plekken of tedere snaren aan? Nu dan, bij u: een verwaarlozen van de klare vormtaal
der Grote Italiaanse Voorbeelden.’ - Twee maal smakte hij, likte toen langzaam en
beschaafd tussen bovenlip en tanden, en pakte een tweede koekje.
‘We zijn er,’ zei Greco, ‘ik meen dit al eens eerder van je gehoord te hebben,
Alejandro.’
‘En u had het nòg vaker gehoord, als ik u de laatste tijd meer ontmoet had. Want
ik heb nu de bewijzen! Wilt u die bewijzen horen?’
‘Waarom niet?’
Sénsino strekte zijn rechterhand uit en begon de vingers daarvan af te tellen door
ze met zijn linkerwijsvinger één voor één naar boven te duwen en dan knappend
terug te laten veren. - ‘Raffael. Michelangelo. Titiaan. Tintoretto. Misschien ...
Parmiggianino. Kijk, Parmiggianino, de pink, is eigenlijk maar een halve vinger.
Maar bij u is de pink een middelvinger, Messer Dominico, u overdrijft de lengte en
de slankheid van Parmiggianino's engelen, daar op de Espolio bijvoorbeeld, en dat
is dan nog een van uw vroegste schilderijen.’ - Hij aarzelde, boog zich diep voorover,
hief het gezicht stralend en schelms weer op alsof hij het in een onzichtbaar goudbad
had gedompeld, en zei bijna teder: ‘Sommige van uw figuren zien er uit alsof ze een
examen rigorosum hebben ondergaan. - Zo gerekt, zo gedeukt, de armen ingesnoerd
als door garrotes,’ liet hij er haastig op volgen.
‘En wat is hier tegen?’ vroeg Greco op vriendelijke toon.
‘De andere vingers! Raffael! Titiaan! Navarrete en Ribalta zijn misschien geringere
schilders dan u, maar ze bewegen zich ten minste in een traditie, ze kennen hun
grenzen. Oorspronkelijkheid is niet alles, Messer Dominico. Non jurare in verba
magistri breekt ons schilders ten slotte de nek. Onverbiddelijk zijn de eisen der
klassieke harmonie; men kan er zich van verwijderen, ze halen u terug, als elastische
koorden. En dan Parmiggianino! Hij was niet een van de Groten toch. Hij schilderde
zichzelf uit in een schotel, de hand zo groot als het gehele gezicht. Hij deed aan
alchemie, deze uiterst onevenwichtige natuur.’
‘Maar je vergist je, Sénsino,’ zei Greco rustig, ‘door te veronderstellen, dat de
lengte van mijn figuren aan Parmiggianino ontleend is. Ken je Michelangelo's
tekeningen, die in het Palazzo Farnese?’

Simon Vestdijk, Het vijfde zegel

243
‘Natuurlijk,’ loog Sénsino, ‘maar ik heb nog meer pijlen op mijn boog! Die krijgen
we zo dadelijk. Waar ik steeds wéér op hameren wil is dat u de volheid, de menselijke
compleetheid van Titiaan en de goddelijke Raffael miskent. En waar is het warme
Venetiaanse coloriet van uw eerste jaren gebleven? Ik houd vol, dat die slanke figuren
ziekelijk zijn, teringachtig, kwaadsappig als dat niet te veel gezegd is; uw voorliefde
ervoor vind ik terug bij Don Martin de Ayala's ingenomenheid met Iñez de Torres
...’
Greco begon te lachen. - ‘Neen, maar nu ga je te ver, Alejandro! En dan nog, wat
bewijst dit alles?’
‘Wel, het is niet mijn bedoeling kwaad te spreken van Don Martin ... maar een
magere vrouw hóudt men niet, die glipt ons tussen de vingers door, - en zo zal de
Historie geen raad weten met uw schimmen; de Muze Clio heb ik mij trouwens altijd
als een vrouw met een volle boezem voorgesteld ...’
Gehinderd zowel door dit bodemloze gezwets als door het opbollend gebaar, op
borsthoogte, waarmee de bezoeker met beide handen zijn woorden illustreerde, stond
Greco op en liep een paar maal het atelier rond. In de buurt van het raam, waar koude,
verfrissende luchtstromen heersten, bleef hij tegen de tafel aanleunen en keek zo op
Sénsino neer, die, half naar hem omgedraaid, al maar verder sprak, vexerend en
charmant. Hij herhaalde, dat Don Martin de Ayala zijn volle hoogachting had, dat
diens machteloze woede, toen hij Iñez de Torres aan zeker iemand had moeten afstaan,
sympathiek was en een man van eer waardig, maar toch ... onverstandig! Zeker
iemand? Ja, hij zou geen namen noemen. Laat ons zeggen: iemand die tot Ayala in
een machtsverhouding stond als koning Philips tot Antonio Perez, alle bijzondere
verschillen in aanmerking genomen, ook die tussen Iñez de Torres en de prinses
d'Eboli. Maar waarom verzette men zich tegen het onvermijdelijke? Lasteraars,
praatjesmakers, vuige tongen met weinig levenservaring, zouden kunnen beweren,
dat zeker iemand, namelijk die bepaalde persoon, die oudere man, kortom, hij zou
geen namen noemen, misbruik had gemaakt van zijn positie.
‘Daarvan is natuurlijk geen sprake!’ besloot Alejandro Sénsino met opgeheven
vinger zijn uiteenzetting, ‘dat zou, in de sfeer der kunst, daarmee gelijk staan, dat
Clio haar dienaren bevel gaf uw schilderijen te verbranden, later! Dat is geen eerlijk
spel. Veeleer hebben we hier te doen met magneetwerking: de slankste ijzerstaaf
wordt aangetrokken door de dikste magneet, en daarmee basta! Begrijp dit dus goed:
Martin de Ayala is nooit bedreigd, Martin de Ayala is eenvoudig iets ontnomen.’
Greco keek op hem neer als op een pad, die kans had gezien zich als een kikker
op te blazen, die kwaken kon, en die zijn wratten op borst en buik in één rechte lijn
gerangschikt droeg. Wat daar allemaal over

Simon Vestdijk, Het vijfde zegel

244
aant.

Ayala en Iñez de Torres (en Don Pedro Moya de Contreras ongetwijfeld) geraaskald
werd, drong daarom zo slecht tot hem door, omdat hij op dit ogenblik de stellige
indruk had, dat Sénsino hier alleen zat om hem bezig te houden, om er voor te zorgen,
dat hij het atelier niet verliet op dit uur! Dit was verregaand dwaas en belachelijk,
zij het ook ietwat beklemmend, maar, hoe slecht hij het ook beredeneren kon, - en
was Sénsino ook maar één enkele maal te betrappen geweest op een blik naar de
deur? - de indruk was onafwijsbaar. Hoe anders zijn spreektrant te verklaren, met
die wijdlopige, parmantige glossen, hoe anders die eigenaardige, genivelleerde onrust,
die elke seconde vulde met dat vlijtig voortkabbelende gepraat en gepraat, hoe anders
dat dwingerige, verschrikte handopsteken om niet onderbroken te worden, als men
er bijna zeker van was, dat hij niets meer te zeggen had? Greco besloot de proef op
de som te nemen. Lang had hij niet te wachten op een gunstige gelegenheid. Met een
wip maakte Sénsino zich van de stoelleuning los, waarop hij de laatste minuten had
gezeten, en zette zich heupwiegend in beweging naar de Orgaz, die donker en
verwaarloosd tegen de muur stond. Daar begon hij opgewekt te leraren, onder
springerige grimassen bijna tot in het schilderij klimmend, alsof er een nieuwe zwarte
figuur zou worden toegevoegd aan de onafgemaakte rij. Zonder iets te zeggen hield
Greco hem scherp in het oog.
‘Hier hebben we kunst!’ kweelde hij, ‘maar tot welke prijs gekocht? Uw doeken
zouden alles kunnen revolutionneren, schilderkunst, religie ... alles. Doch hoe
onthutsend ook van originaliteit, nil novi sub sole, geloof me toch, Messer Dominico!
Dit alles is eerder vertoond, dit bestaat al. Wat ik zoëven zei over de Italianen, die u
deels bruskeert, deels met uw verlof slaafs navolgt, dat neem ik terug; het was een
voorpostengevecht; mijn volgende opmerkingen gaan dieper, zij raken het eigenlijke
wezen van uw kunst. U bent een eilandbewoner, en u blijft het. Deze begrafenis van
graaf Orgaz is ... Griekenland!’
Zegevierend keek hij om, maar Greco, die onhoorbaar naderbijgeslopen was, stond
reeds achter hem en tikte hem op de schouder.
‘Wil je iets zien, Sénsino, waarbij je niet aan Italië, of aan Griekenland zult
denken?’
‘Wat? Wat dan?’ stotterde Sénsino, die ineengekrompen was onder de aanraking.
‘Ik bedoel: nieuwe schilderijen, die ik de laatste tijd maakte, - die jou je grote
mond zullen snoeren.’
‘Hier in 't atelier?’
‘Neen, Sénsino.’
‘Waar dan?’ - Sénsino's ogen waren wijd opengesperd, àl het porseleinwit zichtbaar
rondom de grappige pupillen.
‘Beneden.’

Simon Vestdijk, Het vijfde zegel

245
‘Beneden in huis?! In 't andere atelier?!’
Toen hij na de mededeling, dat die schilderijen niet in het huis zelf te vinden waren,
een zucht van verlichting slaakte, wist Greco genoeg. Hij had nu van zijn plan kunnen
afzien, en zeker zou hij, in plaats van zich de moeite te getroosten van een afdaling
naar de gewelven, zijn best hebben gedaan om te weten te komen, wat Sénsino in
zijn schild voerde, ware het niet, dat diens laatste opmerking iets in hem geraakt had:
een halve overtuiging levendig had gemaakt, en tegelijkertijd het protest ertegen
aangewakkerd. Schilderde hij werkelijk onder Griekse invloeden, nog steeds? Hadden
de mozaïeken en iconen hun macht over hem dan nòg niet verloren, was het verleden
dan niet af te schudden? Snel, terwijl hij twee fakkels aan het zoeken was en een
warme atelierjas voor Sénsino, ging hij na in hoeverre deze gelijk kon hebben. De
Deësis op de Orgaz, de monumentale rij gezichten, van voren gezien, de symmetrie,
de ruimtelijke structuur, - hij had altijd geweten, dat dit Grieks kon zijn. Maar de
Heilige Jacobus major, en de andere schilderijen beneden? Neen, dat was
buitengesloten! Dat was Esquerrer - en hijzelf, - zij beiden alleen. Hij moest zich
overtuigen, en nu dadelijk! Weken waren er voorbijgegaan, dat hij niet naar zijn
levenswerk omgekeken had, waarvan deze dwaas op goed geluk de oorspronkelijkheid
betwijfelde ...
De korte verbindingsgang en de twee daaropvolgende vertrekken mocht Sénsino
vlug doorgelopen zijn, het kostte enige overredingskracht hem er toe te bewegen de
rode bakstenen trap af te dalen. Er blies hun dan ook een snijdende tocht tegemoet,
vooral op de bovenste kelderverdieping, die door middel van spleten en smalle Moorse
vensters met de buitenwereld in verbinding stond. Maar ook in de ‘moskee’ zou men
niet lang kunnen blijven. Ten overvloede walmden de fakkels; in het atelier, waar
Greco ze bewaarde, was in lang niet gestookt. Geruime tijd tuurden zij hoestend door
een dunne rook, die al die schilderijen tegen de muur wild met elkaar te verstrengelen
scheen, die de bedelaar op de San Martin met het paard tot een zesbenige centaur
deed samengroeien, - het verband om Isidro's voet een hoef, de paardenkop
menselijker dan het wanstaltig jongensgezicht! - een centaur, die galopperend inbrak
in het Laocoönschilderij met de cirkels der slangen, waarnaast de Purísima-gestalte
ijl verdampte uit de prachtige bloemen aan haar voet, terwijl de apostels tot grijnzende
homunculi werden, de lichamen op de Opening van het Vijfde Zegel tot bleke
stalagmieten, die het beslissend ziekteverschijnsel schenen te zijn van een kwaal van
rotsen, een uitbrekende ettering uit steen, en de twee boomtakken op het portret van
de naakte Hiëronymus tot het gewei van een monsterhert! Rechts bedreigde hen de
Heilige Hiëronymus als kardinaal, nog altijd in eenzaamheid zijn woede uitbrullend,
terwijl de Heilige Jacobus major de rij afsloot aan de linkerkant, waar de gebroken
pilaren lagen met de muur-

Simon Vestdijk, Het vijfde zegel

246
spleten erachter ... Dit waren zijn schilderijen dus. Grieks, Sénsino? Hij moest hardop
lachen, het geluid weergalmde in de ruimte. In zijn woeste exaltatie gaf hij er zich
geen rekenschap van, dat de geschilderde voorstellingen een geheel andere indruk
op hem maakten dan hij verwacht had: aangrijpender misschien, maar onbeheerster
als kunstwerk. Zijn geestdrift werd er niet door aangetast: hij wìlde dit niet zien. Hij
keek zijn metgezel aan, en verbaasde zich over de krampachtige wijze waarop hij
zijn vuisten met de nagels naar voren ter weerszij van zijn kin hield, en dat
klappertanden, kon dat alleen van kou zijn? De rook was geheel opgetrokken.
‘Welnu?’ vroeg hij bars.
‘Dat is,’ stamelde de kleine schilder, die er bijna even slecht uitzag als toen Preboste
hem verschrikt had met zijn Napolitaanse gruwelen, ‘dat is waanzin.’
‘Maar Grieks?’
‘Dat is vreselijk, en vreselijk,’ herhaalde Sénsino krachteloos, en deed een stap
naderbij, waarbij zijn bevende fakkel nieuwe schaduwen deed dansen.
‘Ja, vreselijk, niet waar?’ kefte de Griek, en hij liep Sénsino achterna, en schudde
hem heen en weer, ‘muildier dat je bent! Tel alle Groten op je vingers af, en je vindt
niets als dit! Waar zou je 't vinden? Kruip op je knieën door alle kathedralen en
basilieken, en vraag aan San Lucas, of Raffael's geest er bij mag zijn! Raffael, de
zoetsappige ongeluksvogel! Breng ik dit ooit in 't daglicht, dan barst de aarde open,
dan vergaat de wereld! Muildier, idiote spreektrompet ...!’
Van zinneloze scheldwoorden in deze trant zouden er Sénsino zeker meer naar
het hoofd geslingerd zijn, indien op dit ogenblik niet een geluid had weerklonken,
dat hen beiden star deed staan. Het kwam van links, buiten het gewelf, en toch vlakbij.
Het was een gerinkel als van een metalen voorwerp, dat van vrij hoog op een stenen
vloer viel en daar nog even voortrolde. Het kon een lamp zijn, - verbrijzeld glas
scheen aan het geluid deel te hebben gehad, - of een staaf, of een kandelaar. Maar
er konden ook geesten met hun ketens gerinkeld hebben! Mocht dit laatste voor de
Griek een vluchtige inval blijven, nauwelijks tellend in de nabijheid van
verschrikkingen waarvan hijzelf de schepper was, de bijgelovige Sénsino had niet
meer nodig dan die gedachte om als een toonbeeld van ontreddering in de knieën
door te zakken waarbij hij een piepend gekerm uitstiet. Zijn flambouw viel op de
vloer. Nadat Greco hem los gelaten had, liep hij snel naar de stapel steenbrokken en
pilaarresten, waarachter zich de drie spleten bevonden, waarvan de grootste, als hij
zich goed herinnerde, een man zou kunnen doorlaten. Hij dacht nog aan vleermuizen,
ratten, zinsbegoochelingen; hij dacht aan Sénsino, wiens afstraffing wel wat erg
drastisch uitgevallen was, - en toen hij zich omkeerde, bleek

Simon Vestdijk, Het vijfde zegel

247
Sénsino verdwenen te zijn, zonder een woord, en zonder fakkel! Wellicht was het
nog de beste oplossing, deze vlucht; Greco nam aan, dat hij zonder zich te bezeren
de weg naar boven vinden kon. Daarop wendde hij zich weer naar de muurspleten
in het tegenover de oostelijke nis gelegen uiteinde van de moskee. Door zijn flambouw
in de opening te steken bemerkte hij al spoedig dat de ruimte erachter veel breder
was dan de spleet zelf; deze liep bijna tot aan de zoldering door, en was ter halver
hoogte het smalst, hetgeen aan zijn vorm iets van een onregelmatige, langgerekte
zandloper verleende. Enkele minuten lang - alles bleef doodstil - stond de schilder
daar met de fakkel in de hand, zich afvragend of hij zich blootstellen zou aan stof en
wegschrikkende ratten. Vermoeidheid na de uitbarsting deed de indrukken, die hij
in zich opnam, uiteenvallen in nietige fragmenten, korrels, atomen. Hij zag een grijze
spin zich schuin naar boven voortbewegen, in een lijn die precies het smalste punt
van de zandloper sneed; op dat punt woeien wat flarden van webben heen en weer,
klein, heel klein, bescheiden haast. Hij zag, hoe de korreling van de oude baksteen
zich tot een geheimzinnig schrift samenvoegen liet, evenals de Arabische letterfriezen
in Moorse gebouwen, op iedere willekeurige plek te beginnen; hij zag nòg kleinere
korrels, letters in letters, uiterst subtiele scheurtjes, stof boven op richels verzameld,
krassen en vegen aangebracht door de tijd, een oud ingesponnen vliegenlijk ... En
toen, zonder schrik, zonder iets gehoord te hebben, en zonder dit nieuwe en ineens
zoveel omvangrijker verschijnsel met enige toepasselijke gedachte te begeleiden,
zag hij vlak achter de scheur een man staan, met zijn hoofd ter hoogte van de
zandloperengte. Daar de man in het zwart gekleed was onder zijn openhangende
mantel, kon men menen dat Alejandro Sénsino, na zijn angst overwonnen te hebben,
omgelopen was om toch nog van de partij te zijn, - maar even later, beter acht gevend,
stelde Greco vast, dat het Fernando Alvarez de Cisneros was, die gebukt door de
opening stapte, het gezicht grimmig en strak, en veel magerder dan toen zij elkaar
het laatst hadden ontmoet.
‘Dit noem ik een Toledaanse nacht, Señor Conquistador,’ zei hij spottend, en liet
zijn flambouw dansen, ‘ik had me verdekt kunnen opstellen en u onthoofden toen u
daar zo vol vertrouwen mijn moskee binnenstapte - Hij zinspeelde hier op een
gebeurtenis uit het begin der Moorse overheersing, toen een aantal Toledanen achter
een poort één voor één onthoofd waren geworden door onzichtbare vijanden, hetgeen
sindsdien in een staande uitdrukking was overgegaan; ‘een Toledaanse nacht’
betekende nu: een gestoorde of slechte nacht. Weinig gevoelig voor zulke bedekte
terechtwijzingen, hield de indringer zich echter aan de letterlijke betekenis. Hij nam,
misschien uit beleefdheid, zijn hoed af, klopte vluchtig het rode stof van zijn kleren,
en zei:
‘Dan had u in elk geval een zwaard moeten hebben. Ik zou u mijn de-

Simon Vestdijk, Het vijfde zegel

248
gen kunnen aanbieden, als ik hem niet zoëven verloren had. In het donker, want ook
mijn lamp was uitgegaan, was hij onvindbaar ...’ - Na Greco voorbijgelopen te zijn,
verder de grillig verlichte ruimte in, wierp hij een verraste blik om zich heen: ‘Wat,
schìldert u hier?’
‘Bent u hier gekomen om me dit te vragen?’ vroeg Greco, ‘mijn huis staat overigens
tot uw beschikking, als dit een bezoek moet voorstellen.’
‘Ik was de gast van de Calatrava-ridders in de Transito-synagoge en wilde de
gangen zien; zo ben ik verdwaald geraakt, en hoorde eindelijk stemmen hier. Straks
moet ik terug om mijn degen en mijn lamp te zoeken; met een van uw flambouwen
zou ik geholpen zijn. Die daar.’ - En hij wees op Sénsino's flambouw, die nog op de
grond te roken lag, onzekere trillingen verwekkend over de schilderijen die langs de
muur stonden geschaard, te beginnen met de Heilige Jacobus major, te eindigen met
de Heilige Hiëronymus als kardinaal.
Greco geloofde geen woord van de Calatrava-ridders en het verdwalen. Zijn
ervaringen op de avond van Sacramentsdag spraken een geheel andere taal. Hij stond
op het punt iets over Ayala of de Aragonese soldaten los te laten, toen de ander hem
scherp opnam en op zakelijke toon zei:
‘Weet u, dat u door de Inquisitie vervolgd wordt?’
Een tijdlang heerste stilte na deze vraag, - bijna te lang om Greco's reactie nog
overtuigend te doen zijn, om er niet iets van theatrale onmacht aan te verlenen. Hij
sprong op de vrager af, met verwrongen gezicht en opgetrokken schouders, duim en
wijsvinger van zijn rechterhand in zijn borst geboord. Maar ondanks deze uiterlijke,
al te uiterlijke kentekenen van schrik en ontzetting wist hij, de gehele avond hierop
gewacht te hebben, en bijna was hij Don Fernando dankbaar dat hem zekerheid werd
verschaft aangaande iets waaraan hij nóg niet eens voluit geloven kon. In zijn woorden
vermocht hij natuurlijk niets uit te drukken van zulk een subtiele tegenstrijdigheid;
zij waren de woorden die ieder ander gebruikt had onder deze omstandigheden.
‘Wie ik? Dat is onmogelijk!’
‘Het is waar,’ zei de Cisneros.
‘Het is onmogelijk. Ik heb niets misdreven, mijn geweten is zuiver!’
‘Zo hebben er meer gesproken,’ was de schampere repliek, ‘hier in Toledo ben ik
voor andere dingen dan u denkt, ik heb hier mijn spionnen, die hebben opgevangen,
dat men u ná 8 December in hechtenis nemen wil. Meer kan ik niet zeggen. Misschien
redt u zich er uit. Of tracht te vluchten! Maar één ding, en beschouw dat als een
tegenprestatie voor mijn waarschuwing: laat niets los over mij, over de gangen, of
wat u nog meer te weten bent gekomen. U bent bevriend met Martin de Ayala, niet
waar? Hèm zoudt u alvast in het verderf storten, - maar uzelf ook, dat verzeker ik u.
Nu heeft u nog een kans.’
Onder dit haastig gevoerde gesprek door waren zij al dichter de smeu-

Simon Vestdijk, Het vijfde zegel

249
lende fakkel genaderd, die af en toe sputterend opvlamde. Links van hen stonden de
schilderijen. Juist toen Greco zich werktuiglijk bukte om de fakkel op te rapen, met
de andere helder brandend in zijn linkerhand, hoorde hij hoe de Cisneros bijna fluitend
zijn adem inzoog, terwijl zijn gestalte, die hij vaag boven zich onderscheidde, te
verstijven scheen onder de dwang van iets dat in de buurt van de schilderijen, die
het verst van de oostelijke nis afstonden, zijn oorsprong nam. Hij keek op, volgde
de blik van de ander, hun beider ogen bleven rusten op de Heilige Jacobus major.
‘Wat is dat?’ fluisterde de bezoeker hees, ‘wie is dàt, bij God?’
‘Daar links? Een portret van Santiago,’ antwoordde Greco, overeindkomend.
‘Neen, niet de potsenmaker die het voorstelt, de man zelf, het model! Wie is het
model?!’
‘Een monnik, - een Franciscaan ...’
‘Naam! Naam!’ - Woedend stampte hij op de grond, zonder de ogen van het portret
af te wenden. ‘Wie is hij? Waar komt hij vandaan?’
‘Francisco Esquerrer heet hij. Hij komt uit een klooster bij Salamanca ...’
‘Natuurlijk een andere achternaam, en Antonio veranderd in Francisco door die
wijwatersproeiers! Waar opgevoed, door wie?’
‘Ergens in de buurt van Medina del Campo, meen ik, zijn ouders heeft hij niet
gekend ...’
Na hem met een gebaar het zwijgen opgelegd te hebben, knikte de Cisneros een
paar maal en liep toen op het schilderij af, waar hij langzaam bij neerknielde. Zijn
rug schokte; toen de schilder, niet goed wetend hoe zich te gedragen, een andere
standplaats had ingenomen, zag hij dat het van het lachen was, een raadselachtig,
stil, luguber gegrinnik. Maar wat hij nu doen ging was zo mogelijk nog
raadselachtiger. Hij stond op, greep een groot vel papier van een tafel in de buurt,
scheurde het doormidden, en vouwde het, nauwkeurig de juiste afmetingen bepalend,
tot zoiets als een steek. Daarna plaatste hij het tegen het schilderij aan, vlak boven
Esquerrer's voorhoofd, waarbij hij triomfantelijk naar de schilder omkeek als om
diens instemming in te roepen voor een bijzonder geslaagde gelijkenis. Het effect
was grotesk en verbijsterend. Het wijd geplooide gewaad, het scheve, gefronste
gezicht, met die witte driehoek erboven, die Fernando met twee vingers vasthield,
terwijl hij op de plaats van de mond een klutsende beweging maakte met zijn andere
hand: het was als een Vastenavondgrap, waartegen de geestelijke adel van het portret
het volkomen aflegde! Hier had men, tegen zijn zin, of voor geld, een mummelende
idioot verkleed met een roversmantel en een slaapmuts, een imbeciel, die de honden
nablaften, geprikkeld door de grimassen van een leeg en waanwijs gezicht dat zelfs
die dieren niet meer ver-

Simon Vestdijk, Het vijfde zegel

250
droegen, een verlopen feestfiguur, tien maal jammerlijker dan Isidro de la Barra, die
potten ledigde in de Posada de los Reyes Catolicos ...
‘Mijn neef,’ fluisterde Don Fernando, omkijkend met neergetrokken mondhoeken,
‘of achterneef. Hij móet het zijn, het is hetzelfde gezicht, dit moet het kind zijn, dit
vrome personage! Zo zag Herrezuela eruit, met nog een prop in zijn mond ook, even
voordat hij werd gerelaxeerd ... zo noemen ze dat, de gecastreerde schoeljes, de
vervloekte schijnheilige Sodomieters! Antonio Herrezuela, een caballero, een
geletterde, en Leonor Alvarez de Cisneros; het was in het jaar ... Ach, u weet er van?
Juist. Van onze dichter zeker. Waarom ook niet? Waarom zou men zoiets niet weten
en toch rustig slapen en bidden tot de Virgen Purísima? ... Ik heb niet gezien hoe ze
verbrand werden, anders had ik hem toen al ... onze defensor fidei, - ach wat, u hebt
toch ook geen reden om Philips vriendelijk gezind te zijn ... Ik moet deze Franciscaan
spreken! Komt hij nog hier, waar is hij?’
Dieper geschokt door Esquerrer's pijnlijke gedaanteverwisseling, de genadeslag,
toegebracht aan zijn portret, dan door de onthulling van de Cisneros of door de
gevaren die hemzelf bedreigden, had de kunstenaar geruime tijd na te denken en
Fernando bestookte hem met al ongeduldiger vragen, voordat hij zich herinnerde,
dat de monnik de volgende avond zijn gast zou zijn. Het was het beste, dat Fernando
dan ook kwam; zij zouden elkaar in een kamer kunnen ontmoeten, en, wat hem nog
het belangrijkst toescheen, hij zou Esquerrer kunnen voorbereiden. Na deze afspraak
bleef de Cisneros enkele minuten onbeweeglijk voor zich uitstaren. Toen hij weer
sprak, was zijn toon niet sarcastisch meer.
‘Er was iemand bij, die brandend wegliep en die ze weer terugjoegen. Herrezuela
moet nog in de buik gestoken zijn voor hij verbrand werd. Zoiets kan iemands leven
een totaal andere richting geven, Señor. Wat ik er van gezien heb was een theologische
kermis van het treurigste allooi; Melchior Cano hield de preek, wartaal om van over
te geven. En steeds maar dat gezicht van Herrezuela op de achterste rij, stel u voor:
met die muts, dat vergeet ik mijn leven niet ...’ - Hij brak af, en hief luisterend een
vinger op: ‘Ik hoor iets. Komt men u roepen? Dan verdwijn ik. Een flambouw is niet
meer nodig, men wacht op mij ...’
Inderdaad scheen men vanuit het huis doorgedrongen te zijn tot de buitenste sfeer
van Greco's heiligdom. Dit was nog nooit eerder gebeurd. Het piepen van een deur
heel hoog, voetstappen die aarzelend de bovenste keldertrap afdaalden, een stem,
bedeesd en veraf, - en nog eens, zich uitzettend:
‘Messer Dominico!’
‘Ja, dat bent u,’ zei Fernando de Cisneros met een lachje, ‘morgenavond dus,
ongeveer om deze tijd. Ik ben u erkentelijk. Houd goede moed. Niet iedereen
verbranden ze.’ - Na een handdruk met hem ge-

Simon Vestdijk, Het vijfde zegel

251
aant.

wisseld te hebben, begeleidde Greco hem tot halverwege het westelijk uiteinde
der moskee. De Cisneros zei nog: ‘Vlucht liever,’ - toen was hij in de muurspleet
verdwenen, en de schilder haastte zich naar het poortje, waar hij, nauwelijks uit zijn
gebukte houding van onder de ijzeren staven omhooggekomen, de knecht Miguel
ontdekte, die met een kaars in de hand juist de eerste kelderverdieping had bereikt.
Greco zag, dat zijn rode en gezwollen ogen achtereenvolgens alle richtingen
uitspiedden, precies zoals men van iemand verwachten mocht die na het afdalen van
twee wenteltrappen er nog meer onder zich vermoedt. Er lag iets naargeestigs in dit
ongewisse draaien van ogen, hand en sidderende kaarsvlam; het gezicht van de man
mocht kalm en uitdrukkingsloos schijnen, zijn bewegingen, zwevend in die lege
ruimte, leken Greco gevaarlijk, alsof men een spiraal om hem heentrok met behulp
van deze knecht, die daar zelf geen weet van had.
Miguel wachtte met iets te zeggen tot zijn meester voor hem stond. Zijn ogen
waren zo rood alsof hij er in had gewreven.
‘El Santo Officio,’ prevelde hij, ‘El Santo Officio, Señor. God zij ons arme
stervelingen genadig.’
Het was niet nodig, dat hij het nòg eens herhaalde; duizenden zachte, spitse echo's
schenen zijn taak over te nemen, en misschien was hij ook niet in staat geweest tot
meer, want de kaars trilde alsof hij haar zou laten vallen. Terwijl zij samen de twee
trappen beklommen, hield Greco zijn hand vast. Hij voelde zich bijna gelukkig, een
vriend van iedereen, redelijk, humaan, en zijn vraag uit te stellen was een verfijnde
weelde, de laatste triomf der redelijkheid op deze avond ...
‘Zijn ze daar om mij te halen, Miguel?’
De man schrok. - ‘U niet, Señor, de Virgen de la Misericordia zij ons genadig!
Messer Francesco is gevangengenomen.’
‘Dat meen je niet! Preboste?!’
‘Ja, Señor. Er is huiszoeking verricht, men heeft al uw boeken ingepakt. Twee
familiares van het Heilig Officium zijn achtergebleven, u zult worden verhoord,
vanavond nog.
‘Preboste?!’ herhaalde Greco langzaam. Toen greep hem een blinde woede. - ‘Dat
is een vergissing! De vervloekte schoeljes! Waar zijn ze? De schoeljes!’ - Zonder er
zich rekenschap van te geven maakte hij gebruik van Fernando's vocabulaire.
‘O, stil, stil, Señor,’ zei de man met iets sussends in zijn stem, ‘ze wachten op u,
u moet dadelijk meegaan.’
‘En mijn boeken? Hebben ze mijn oude Vitruvius meegenomen, en het prachtwerk
van Juan de Herrera?’ - Zijn toorn richtte zich nu op de ongeluksbode: ‘Waarom ben
jíj 't me komen zeggen, je loopt te trillen, man, waar is Diego?’
‘Diego is de hele avond al weg, Señor.’

Simon Vestdijk, Het vijfde zegel

252
Het vertrek waar de wenteltrap op uitkwam was leeg. Een kaars, en nu die van Miguel
erbij, verlichtte schilderijlijsten, een verwist gobelin. Maar de deur naar de
aangrenzende vertrekken stond open, en daar was méér licht, licht en beweging, en
er weerklonken stemmen; men ving een glimp op van Manusso Theotocópuli, die
met gebogen hoofd te oreren stond tegen personen die onzichtbaar bleven, terwijl
nòg een kamer verder de figuren van Rosita en Barbara ijlings voortbewogen met
brandende lampen. El Greco liet Miguels hand los en liep naar voren.

Simon Vestdijk, Het vijfde zegel

253
aant.

Dertiende hoofdstuk
El santo officio
Sinds meer dan een jaar was de herinnering aan Miguel Carcandil's proces iets waar
El Greco behoedzaam mee omging. Beloften van geheimhouding mogen het vergeten
doorgaans al niet begunstigen, in dit geval stond er te veel op het spel om hem er
niet met verdubbelde zorg voor te doen waken, dat hij zijn mond niet voorbijpraatte.
Het relaas van die landsman, die men op fantastische gronden van Joodse praktijken
had beschuldigd, werkte als een zweer die door kan breken noch genezen, met als
gevolg een besmetting naar binnen: van het bloed, van alle spontane handelingen,
van het diepste der ziel. Bij de eerste de beste gelegenheid moest dit aan de dag
treden. Zó lang rond te lopen met verboden woorden zet die woorden om in een
houding. Doordat Greco niet over Carcandil spreken mocht, veranderde hij in
Carcandil! Was het soms de voorgeschreven manier voor getuigen en beschuldigden
om zich met zulke smalle schouders schuin achter de begeleiders voort te slepen als
Carcandil dit sinds zijn proces overàl deed en achter iedereen? ... Het was niet de
eerste maal, dat de kunstenaar zich in La Casa Santa bevond. Onverschrokken, en
met goede uitslag ook, had hij getuigd in die onverkwikkelijke zaak. Maar nu,
voortgeleid langs diezelfde muren, langs deuren en zijgangen, walmend verlicht,
langs een enkele alcaide met een sleutelbos, of de gevangenisarts, (die hij kende,
maar die hem niet groette) met een oude versleten tas in de hand, - nu werd hij niet
beheerst door zijn eigen ervaringen, maar door die van de ander, nu was het of Miguel
Carcandil, edelsmid uit Athene met een Joodse grootvader, en het laatste jaar enigszins
lijdend aan vervolgingswaanzin, zich hier voor de twééde maal angstig en onzeker
door de gangen voortbewoog en herkend werd door de kille steen, de tralies, een
donkere wigvormige ruimte onder een trap ...
Toevallig kende Greco ook een van de twee familiares, die hem naar het gebouw
van het Heilig Officium hadden gebracht. Het was iemand van vrij hoge adel, maar
verlopen en berooid; de schilder had hem vroeger wel op kunstenaarsfeesten ontmoet;
sinds kort had hij dit heilig en winstgevend baantje bemachtigd en prijkte nu met
een metalen kruis. Toen Greco hem vroeg, of Preboste gelegenheid gegeven was
kleren en geld mee te nemen, kreeg hij geen antwoord. Later herinnerde hij zich, dat
gevangenen ook voor hun eigen bed moesten zorgen. Maar misschien was Preboste
nog niet overgebracht naar de cárceles secretas, waar die strenge bepaling gold.
Overigens had hij geen hoop hem te zullen zien op deze avond.
Achter op de tweede verdieping bevond zich de secreto: het geheime

Simon Vestdijk, Het vijfde zegel

254
aant.

gedeelte der Casa Santra. Listige afweermaatregelen beveiligden deze ruimten
voor het profane oog. Voor de hoofdingang, een opvallend smalle deur met drie
sleutelgaten boven elkaar, zaten drie met degens en pistolen gewapende beambten
op tabouretten te kaarten; bij Greco's nadering sprongen zij op, en verdwenen in
verschillende richtingen. Even later kwamen zij terug, ieder met een sleutel. Er moest
toen nog veel gepast en vergeleken worden; in het algemeen wist men nooit, hoe
deze sleutels, die slechts gezamenlijk toegang verleenden tot het heiligdom, over de
drie ‘notarios del secreto’ waren verdeeld; maar eindelijk week de deur toch terug,
en reeds bij de eerste stap over de drempel, merkte de kunstenaar, dat hier in de buurt
gestookt werd. De korte gang, die zij doorliepen, was niet minder kaal dan wat zij
achter zich lieten, en ook het vertrek, waarvan nu de deur geopend werd, was
onversierd, voorzover men hierover oordelen kon ten minste, want nauwelijks had
een der twee familiares zijn hoofd om de hoek gestoken, of hij deinsde terug en sloot
de deur weer. Na even met zijn confrater beraadslaagd te hebben, - Greco ving het
woord ‘fiscaal’ op, dat zij enige malen op ongelovige toon herhaalden, - openden zij
de deur voor de tweede maal, riepen met luide stem ‘Geloofd zij het Heilige
Sacrament’, van binnen beantwoord door een vrij achteloos ‘Amen’, waarop deze
grote donkere, spaarzaam gemeubelde, doch door een houtvuur behaaglijk gemaakte
verhoorzaal toegankelijk voor hen werd. Op goed geluk af, - aan de hoede der
familiares scheen hij nu te mogen ontsnappen, - bewoog Greco zich naar het midden
van de ruimte, die afgesloten werd door een buitengewoon lange tafel op een
verhoging, waarachter drie personen zaten. Voor de tafel stond een stoel,
waarschijnlijk voor hem bestemd. De zwarte gordijnen voor de muren, een zwart
scherm, de zogenaamde eclosía, waarachter getuigen ongezien beklaagden konden
herkennen (in Carcandil's proces was hier een ruim gebruik van gemaakt), en op het
zwarte kleed, dat de tafel overdekte, stapels papieren, een inktkoker, vier kaarsen op
kandelaars en een zilveren crucifix: dit waren de gegevens, waarin hij zich snel
oriënteerde, alvorens contact te zoeken met die drie gezichten voor hem. Een van de
twee, die het meest naar rechts zaten, secretarissen blijkbaar, had met een knikje de
familiares weggezonden, maar aan hem schonk men niet de minste aandacht. Naast
de secretarissen, links, maar toch nog ongeveer voor het midden van de tafel, zat de
Dominicaan Padre Antonio Silvestre de Priego y Cabrejas, oud-provinciaal van zijn
orde, nu fiscaal bij het Toledaanse tribunaal. In het proces van de edelsmid, als getuige
dus, was Greco verhoord door een secretaris; dat hier de gevreesde zelf het verhoor
zou leiden, was een afwijking die hem in versterkte mate de positie van Carcandil
opdrong; en zonder zich ‘beschuldigde’ te voelen, - aan die mogelijkheid dacht hij
niet eens, - kwam hij toch in een verhouding van grotere afhankelijkheid

Simon Vestdijk, Het vijfde zegel

255
aant.

te staan tegenover deze lieden, al moest hij zich bekennen, dat het hem niet
onaangenaam was door iemand van intelligentie ondervraagd te zullen worden. En
dat was Padre Antonio de Priego, die hoge waardigheden in zijn orde had versmaad
voor deze functie van actief ketterjager, ongetwijfeld; men zei wel eens, dat, zo Don
Pedro Moya de Contreras de ziel of de wil was van het Toledaanse kettergericht, híj,
Padre de Priego, er het vernuft van belichaamde. Zonder tot de Granvelle-partij te
behoren, was hij een fel tegenstander van de gematigde groot-inquisiteur de Quiroga.
Hij was een magere man van in de vijftig, met een scherp, bloedeloos gezicht, iets
te ruim van huid, waarin een Romeins gebogen neus de brug vormde tussen de
dogmatische engheid van een te laag voorhoofd, sterk uitbochtend boven de
wenkbrauwen, en de meedogenloze dialectiek van de mond, waaronder de kin bijna
driehoekig was. Die mond was als een syllogisme; de dunne, tot één rechte lijn
samenvallende lippen demonstreerden de logische identiteit; de fijne plooitjes naast
de neergeknepen mondhoeken, zonder een marge van ongedefinieerd mensenvlees
naar opzij, belichaamden het ‘semper distinguere’ der scholastiek, en in de lichtgrijze
ogen leken de pupillen, klein en stekend als bij sommige ruggemergszieken, op
biechtpuntjes! Onvriendelijk kon men hem niet noemen, - zoals bijvoorbeeld de
secretaris rechts van hem, wiens pafferigheid zich door een gemelijk en gebiedend
fronsen aan de situatie trachtte aan te passen, - maar zeer opmerkzaam, paraat en
overtuigd, en in zijn functie zonder enig mededogen. De andere secretaris, die Greco
nu wees op de stoel plaats te nemen, had een hoekig gezicht met scheefstaande,
wimperloze oogjes zonder naspeurbare uitdrukking, en speelde met zijn pen, die hij
met een golvende beweging van de ene hand in de andere liet glijden. Beide
secretarissen waren leken.
‘De eed, eerst?’ vroeg de fiscaal op die zwevend-abstracte toon van superieuren
die zich op punten van ondergeschikt belang graag hulpeloos voordoen. De fronsende
secretaris knikte en begon een formule voor te lezen, volgens welke de schilder
Dominico Theotocópuli, geboren te Candia op 5 November 1541, burger van Toledo,
ongehuwd, zich bij de Almachtige God verbond nimmer iets openbaar te maken van
wat binnen deze zwartbehangen muren verhandeld werd. Greco kende de formaliteit;
staande sprak hij de woorden na, en ging op een handbeweging van de secretaris
weer zitten. Zijn pels had hij losgeknoopt, waarbij hij merkte, dat zijn vingers trilden.
Was het mogelijk, dat hij toch nog door de secretaris zou worden verhoord? Vol
verwachting keek hij de fiscaal aan, half vermoedend, dat deze heen zou gaan na
zijn inleidende woorden. Maar dat was niet het geval; de fiscaal vouwde zijn handen
samen, stak zijn hoofd laag vooruit, zodat tussen kin en handen het halsgedeelte van
het witte ordekleed wegschrok achter de zwarte mantel, en zei met

Simon Vestdijk, Het vijfde zegel

256
aant.

een ietwat gevoileerde, doch buigzame tenorstem die hij nu eerst in gebruik scheen
te nemen:
‘Dominico Theotocópuli, weet u waarvoor u hier bent?’
Greco dacht lang na. - ‘Neen,’ zei hij eindelijk, en liet er onmiddellijk op volgen:
‘Ja, als getuige, waarschijnlijk.’
Daar de fiscaal hem zwijgend en oplettend bleef aanstaren, voegde hij er aan toe,
opzettelijk enig ongeduld in zijn stem leggend: ‘Men heeft mijn criado plotseling
gevangengenomen, Francesco Preboste, zonder enige aanleiding ...’
Dit bescheiden protest scheen voorbarig te zijn. De Priego wuifde haastig met de
hand, liet zijn blik heen en weer glijden over een van de papieren voor hem, en richtte
toen het hoofd weer op, met een bestudeerd onpersoonlijk rukje, waarbij het kaarslicht
aan zijn lichtgrauw ogenpaar iets extatisch verleende.
‘U spreekt kennelijk over een van uw huisgenoten,’ constateerde hij, ‘ik lees hier,
dat behalve uw oom, Manusso Theotocópuli ... Theotokopoulos staat hier nu ineens
weer!’ - De laatste woorden waren tot de fronsende secretaris gericht, die wel erger
begon te fronsen, maar geen antwoord gaf.
‘Theotokopoulos is de oorspronkelijke naam,’ viel de schilder in, ‘een Griekse
achternaam. Manusso is een achterneef van mijn vader. Ik hoop niet, Hoogeerwaarde,
dat ook hij beschuldigd ...’
‘Theotokopoulos dus,’ zei de Dominicaan, ‘dan heet u dus zelf ook geen
Theotocópuli, maar Theotokopoulos ...’ - Enige tijd bleef hij in zijn papieren bladeren,
waarbij hij zich van tijd tot tijd tot de secretaris wendde, die nog steeds geen aanstalten
maakte om hem bij te staan.
‘Behalve uw achter-achterneef,’ - dit zeggende maakte hij een gelaten
voortkabbelende beweging met zijn rechterhand, alsof het woord ‘achter’ ad libitum
herhaalbaar was, - ‘bevinden zich in uw huis Gerónima de las Cuevas, met wie u in
wilde echt leeft, haar tante Eufrosina de las Cuevas, en uw zoontje, dat u, zoals ik
hier zie, kort na zijn geboorte heeft laten echten, Jorge Manuel ... Theotokopoulos
dus.’
Zijn hulpeloosheid met die namen was bijna ontroerend. Niet zonder leedvermaak
gaf Greco hem de nodige inlichtingen, waarna de Dominicaan ‘Theotocópuli’ niet
alleen voor Jorge Manuel aanvaardde, die inderdaad zo gedoopt was, maar ook voor
diens vader, zij het ook onder een innerlijk voorbehoud, dat zich daarin uitte, dat hij
vanaf dit ogenblik ‘Theotocópuli’ uitsprak als een populair verkleinwoord met een
obscene bijbetekenis.
‘Bedienden,’ las hij voor, ‘Miguel, Diego, enzovoort, enzovoort, - en dan een
zekere Pablo de Fez, oud negen jaar, een Morisco van vadersen moederskant. Is deze
Pablo de Fez van zijn geboorte af bij u in huis geweest?’

Simon Vestdijk, Het vijfde zegel

257
aant.

‘Ja.’
‘Is bij zijn geboorte geholpen door een Morisco-vroedvrouw??’
‘Voorzover ik weet niet.’
‘Ik zal de vraag anders stellen. Is hij kort na zijn geboorte niet dooreen
Morisco-vroedvrouw besneden?’
‘Neen.’
‘Of door iemand anders besneden, natuurlijk,’ vulde de fiscaal verveeld aan, zonder
zich zelfs de moeite te geven de vragende toon te bewaren, ‘er is nauwlettend op
toegezien, dat deze Pablo de Fez nooit in aanraking is gekomen met personen uit de
Morería. U kunt daar borg voor staan.’
‘Zeker.’
‘Juist. Goed.’ - De rechter begon weer in zijn papieren te bladeren en liet Greco
aan zijn gedachten over. Opgewekt waren die niet. Zijn eerste leugen bij dit
gerechtelijk verhoor was uitgesproken, zij het ook onnadenkend, en het was te laat
om op zijn verklaring terug te komen. Door naar zijn huis te gaan en Pablo uit te
kleden, zou men die leugen kunnen bewijzen! ...
‘U heeft dus geen vermoeden, waarvan uw huisgenoot Francesco Preboste
beschuldigd is?’ vroeg de Priego op levendiger toon, waarbij hij de kunstenaar niet
zonder welwillendheid aankeek, ‘dat is alleszins merkwaardig, want bij het
doorslaggevend gesprek was u zelf tegenwoordig! U weet, dat niemand onnodig
gearresteerd wordt.’ - Dit was een geijkte wending, en in het smalle, bleke gezicht
van de fiscaal vertoonden zich dan ook alle begeleidingsverschijnselen van onderdrukt
geeuwen. Hij vervolgde, zachter: ‘Francesco Preboste wordt verdacht van
anti-trinitarisme. In Napels, dat is dus voor u hem kende, heeft hij deelgenomen aan
een opstand tegen het Spaanse bewind, waarbij ook Socinianen betrokken waren.
Ons is ter ore gekomen, dat hij nog steeds met deze schismatieken dweept en de
Heilige Drieëenheid betwijfelt. Wat is uw oordeel daarover?’
Maar voor Greco iets zeggen kon, kwam er een omhooggestoken wijsvinger:
‘Ik maak u er opmerkzaam op, Dominico Theotocópuli, dat, hoewel u niet onder
ede verhóórd wordt, iedere afwijking van de waarheid, iedere verdraaiing, omissie,
verwisseling of verdoezeling tegen u gebruikt kan worden.’
‘Tegen míj?’ vroeg Greco hoogst verbaasd, ‘daar hoor ik van op!’
‘Zeker, tegen u. Wat steekt daar voor bijzonders in?’
‘Ik meende, dat ik hier als getuige zat, niet als beschuldigde!’
‘O, u houdt van fijne onderscheidingen,’ zei de Priego, altijd even welwillend, en
hij boog zich zo ver naar voren boven zijn saamgevouwen handen, dat zijn grote
oogholten onbereikbaar werden voor het kaars-

Simon Vestdijk, Het vijfde zegel

258
licht, ‘in zekere zin vergemakkelijkt dat onze taak. Maar nu een andere vraag,
Dominico Theotocópuli. Weet u waarvan u beschuldigd zou kunnen worden?’
Hierop viel een lange stilte in. Alleen het krassen van de pen, waarmee de secretaris
met de scheefstaande oogjes protocol voerde, en de geluiden van het houtvuur waren
hoorbaar. De andere secretaris hield de ogen gesloten, zonder evenwel zijn gefrons
op te geven. Van Greco's plaats klonk een zacht gekuch of gehijg; maar het was niet
gemakkelijk uit te maken of hier verlegenheid in het spel was of onderdrukte woede.
‘U bent minder haastig met antwoorden dan met protesteren,’ verbrak de fiscaal
de stilte, met een stem, waaruit alle welwillendheid verdwenen was, ‘maar ik heb
hier een lijst om uw geheugen op te frissen. Allereerst iets dat strikt genomen niet
onder onze jurisdictie valt, maar dat ons toch belang inboezemt, omdat het een bepaald
licht werpt op uw karakter. U bent in het bezit van een kostbare secretaire van Vargas,
een zogenaamde Vargueño, hoewel u weten kunt, dat deze voorwerpen als schadelijke
weelde verboden zijn, - een kleinigheid, die echter op geringschatting duidt voor de
wereldlijke overheid, misschien zelfs op een neiging tot verlichtheid, waarvoor ook
uw huiselijke omstandigheden schijnen te pleiten ... Bedenkelijker is reeds, dat u in
een brief aan de beeldhouwer Pompeo Leoni, vertoevende aan het hof in Aranjuez,
in de Spaanse taal over de Onbevlekte Ontvangenis heeft geschreven, althans over
een onderwerp (de zogenaamde partus virgineus), dat daarmee ten nauwste verband
houdt. De Pauselijke bul van 17 Mei jongstleden, die dit verbiedt, moet u bekend
zijn. In de derde plaats is ons ter ore gekomen, dat u op 10 Mei jongstleden, op de
eerste Kruisdag, de vasten heeft gebroken door het nuttigen van een niet
onaanzienlijke hoeveelheid wildbraad ...’
Op dit ogenblik barstte de Griek los. Zijn woede was minder tegen de fiscaal
gericht dan tegen Diego, wiens verraad hij plotseling doorzag, mede in verband met
zijn ongemotiveerde afwezigheid op deze avond. Diego was de enige, die hem die
Maandagochtend het vlees had zien eten, Diego had de brief naar Leoni weggebracht
(de mogelijkheid van verraad van de kant van de beeldhouwer verwierp hij), Diego
wist natuurlijk van de Vargueño! Deze gedachte aan een verrader onder zijn eigen
dak was ondraaglijk, hij had de hele wereld erbij willen roepen om te kunnen
protesteren! Hij sprong op, balde de vuist, en riep met zijn gewone kefstem voor
zulke gelegenheden:
‘Ons is ter ore gekomen? Ons is ter ore gekomen? Waarom noemt u Don Diego
Macias niet, die schoft? Dit is een schande! U kunt weten, na alles wat ik moest
weten, dat ik tot mijn dertigste jaar Grieks-Katholiek ben geweest ...!’
Met een koude glimlach keek de Dominicaan over zijn gevouwen

Simon Vestdijk, Het vijfde zegel

259
handen naar beneden. De razende Griek scheen hem een lichte graad van walging
in te boezemen, te oordelen naar de trillende rimpeltjes ter weerszij van zijn
neusvleugels. Zonder verheffing van stem wierp hij ertussendoor:
‘Reden te meer om de voorschriften van de Heilige Roomse kerk pijnlijk nauwgezet
in acht te nemen. Heeft u rouwmoedig gebiecht?’
‘Een gering verschil in ritus werpt men mij hier voor de voeten? Moeten mensen
dáárvoor onteerd worden! Ik zal klagen bij bisschop de Quiroga!’
‘Heeft u rouwmoedig gebiecht, Dominico Theotocópuli?’
‘En Diego, die ellendeling! Ja, het gaat zoals het in de Schrift staat: en eens mensen
huisgenoten zullen zijn vijanden zijn! Dit is een complot, o, de schoeljes ...’
Als om een voorwerp te zoeken, waarop hij zijn woede koelen kon, was hij heen
en weer gaan lopen, met schuddende vuisten. Vrijwel onverstaanbaar werden zijn
woorden, en het was begrijpelijk, dat Padre de Priego zijn pogingen opgaf en zich
berustend in zijn papieren terugtrok, niet echter zonder een wenk te geven aan de
fronsende secretaris, die de ogen kiersgewijs opende en traag terugknikte. Toevallig
zag Greco dit, en deels uit nieuwsgierigheid, anderdeels omdat zijn drift verbruikt
was, staakte hij zijn rumoer, en bleef van beneden af, zijn hoofd loerend tussen de
schouders getrokken, de secretaris gadeslaan, die zich plechtig van zijn zetel verhief,
terwijl de Dominicaan, ten zeerste afwezig, er zich toe zette een stapel papieren van
één grootte met kleine tikjes van beide handen tot een onberispelijke rechthoek te
schikken. Hij wist niet wat er komen zou: een bevel, een waarschuwing, de
aankondiging dat hij gevangengenomen, gemarteld zou worden? - veel goeds
voorspelde die roerloze stand van de fronsende secretaris niet, en hij had nu niet
alleen spijt van zijn uitbarsting, maar begon ook haastig uit te zien naar een gedragslijn
om deze beproeving zo goed mogelijk te doorstaan. Daarbij viel hem iets in van
Covarrubias, een van de vele wijsheden die de citeergrage kanunnik ten beste placht
te geven, uit een hoofdstuk van Thomas a Kempis, ‘over het vermijden van overtollige
gesprekken’, - de raad van een slot op de mond in alle omstandigheden, en zeker in
die waarin hij op dit ogenblik verkeerde. Wie weet wat voor onheil zijn loslippigheid
reeds aangericht had! Maar goed, dat zijn oude vriend hem op deze wijze te hulp
schoot; dit was ten minste een vriend die hem niet verraden zou (aan Pompeo Leoni
was hij nu ook weer gaan twijfelen), de enige bovendien die het met de fiscaal in
‘hoogeerwaardigheid’ kon opnemen...
‘Luistert u toch!’ kwam deze plotseling, met een harde slag op de papieren,
‘manieren, hondenmanieren ...’
Hij scheen werkelijk even buiten zichzelf geraakt te zijn. Maar de Griek had nu
geen gelegenheid meer op hem te letten; de fronsende se-

Simon Vestdijk, Het vijfde zegel

260
cretaris was het, wiens uitingen hij in zijn verstrooidheid verzuimd had; de secretaris
had tot hem gesproken, gefluisterd veeleer, en nòg fluisterde hij, Greco bracht de
hand achter het oor ...
‘Apostolische Geloofsbelijdenis, Dominico Theotocópuli.’
Slechts langzaam drong het tot hem door, dat door deze formule iets aan de orde
was gesteld waarmee beschuldigden van ketterij gewoonlijk het allereerst belaagd
werden, namelijk een soort catechisantenexamen in de eenvoudigste
geloofswaarheden, liturgische bijzonderheden, en zo meer. Bij Carcandil was het
precies zo gegaan, alleen had die het Ave Maria en het Salve Regina moeten opzeggen.
Greco besloot zich te schikken naar dit kleinerende gebruik en met vaste stem was
het dat hij de eerwaardige woorden uitsprak:
‘Ik geloof in God, de almachtige Vader, Schepper van hemel en aarde, en in Jezus
Christus, zijn enige Zoon, onze Heer, die ontvangen is van de Heilige Geest, die ...’
‘Halt,’ zei de Dominicaan scherp, niet lettend op de verbazing van de secretaris
over deze ongehoorde onderbreking, en hij vervolgde, zeer nadrukkelijk: ‘Bij de
woorden, die u daar uitspreekt, en die iederéén uit het hoofd zou kunnen leren,
interesseren me uw gedachten meer dan het vervòlg dier woorden, in uw mond. Mij
interesseren, zoals na het vroeger door mij aangestipte geen nadere uitlegging behoeft,
uw gedachten over de Drieëenheid, uw eigen, diepste overtuiging ten aanzien van
de onderlinge verhouding tussen de drie Personen, door u zoëven genoemd. Iemand
heeft ons gezegd, dat uw opvattingen dienaangaande minstens genomen stoutmoedig
zijn ...’
Wéér een verrader? Diego kon hier moeilijk de hand in hebben gehad, - dan Sénsino
dus, die op de hoogte was van zijn licht-kleur-theorie, waarop de fiscaal blijkbaar
doelde! Daar hij altijd wel vermoed had, dat Sénsino een dubbele rol speelde, bleef
hij bij deze ontdekking kalmer dan wanneer hij er zich volledig rekenschap van zou
hebben gegeven, hoe systematisch de kleine schilder hem en Preboste had
bespionneerd, met het gesprek op deze avond als bekroning.
‘Als schilder en philosoof,’ zei hij, niet zonder een zekere gewichtigheid, die hij
zich maar half bewust was, ‘heb ik mij eens de weelde veroorloofd van bespiegelingen
over licht en kleur, die ik inderdaad in verband bracht met de Drieëenheid, dit
hoofdzakelijk in navolging van beschouwingen van Augustinus en Thomas,’ - de
‘ketterse’ Eckhart verzweeg hij wijselijk, - ‘die u bekend zullen zijn. Ik vergeleek
toentertijd het licht met de Vader, de kleur met de Heilige Geest, de vorm of tekening
van het schilderij met de Zoon. Daar ik het licht steeds als het hoogste beschouwd
heb en nòg beschouw ...’
‘Ja, dit klopt met onze inlichtingen,’ merkte de Priego op, wiens belangstelling
sterk gewekt scheen te zijn, ‘maar heeft u er nimmer aan ge-

Simon Vestdijk, Het vijfde zegel

261
aant.

dacht, dat u, zo'n belangrijk rangverschil aannemend tussen God de Vader en God
de Zoon, de verdenking op u laadt van het Arianisme aan te hangen?’
‘O!’ riep Greco uit, en hij hief bezwerend de hand op, ‘als ik er zelf niet aan gedacht
had, Hoogeerwaarde, dan hadden anderen dit wel voor mij gedaan! Zes jaar geleden
schilderde ik de Ontkleding van Christus, die nu in de kathedraal hangt ...’
‘U dwaalt af,’ zei de fiscaal, ‘u heeft niet alleen geschilderd, u heeft ook gepraat,
- véél gepraat, en dat alleen boezemt ons hier belang in.’
‘Ik ben bereid alle door u gewenste inlichtingen te geven. Ik maak u er echter
opmerkzaam op, dat mijn woorden slechts bedoeld waren als vrije speculatie, en dat
ik ...’
‘Vrije speculatie?!’ herhaalde de geestelijke hogelijk verwonderd, ‘er bestaat geen
vrije speculatie toch? U bent toch geen aanhanger van het montanisme hoop ik?’
‘Niet vrij in theologische zin, doch vrij in de zin van het ongedwongen en tot niets
verbindend produceren van gedachten!’
‘Zegt u dit er altijd bij?’
‘Hoe bedoelt u dit?’
‘Tegenover de personen die u aanhoren.’
‘Ik kondig steeds aan, dat ik ga philosopheren, en ik doe dit slechts tegenover
intelligente lieden,’ verklaarde de Griek ironisch.
‘Gaat u met veel intelligente lieden om?’
‘Ik heb geen klagen.’
‘U leest ook veel intelligente boeken?’
Maar het scheen niet nodig hierop te antwoorden, zo mat, ja bijna schuchter, was
de Priego's stem gaan klinken terwijl hij deze vragen stelde. Alle belangstelling
scheen hij verloren te hebben, of mogelijk was hij ten prooi gevallen aan een acute
verstrooidheid. Om zijn gedachten te verzamelen, zo kon men menen, begon hij weer
in zijn papieren te snuffelen; eindelijk hield hij een groot vel tussen beide handen
omhoog, en sprak afgemeten, over Greco heen, de lege, zwarte ruimte in:
‘Er is verklaard, dat u in het bezit bent van de geschriften van de gnostische
wijsgeer Basilides.’
‘Dat is onjuist,’ riep Greco onmiddellijk, ‘ik heb nooit iets van Basilides gelezen!
Door wie is dit verklaard?’
‘Door dezelfde persoon, die beweert, dat Antonio Covarrubias, kanunnik van het
Toledaanse domkapittel, bereid is onder ede te verklaren, dat die geschriften in uw
bezit zijn.’
‘Dat is onmogelijk ...’
Hij was diep geschokt. Moest ook Covarrubias gevoegd worden bij de lijst van
hele en halve verraders? Aan diens doofheid, aan een mogelijke verwisseling van de
namen Basilides en Basilius dacht hij niet. Evenmin

Simon Vestdijk, Het vijfde zegel

262
aant.

herinnerde hij zich, dat men zijn bibliotheek in beslag had genomen en zich dus
zelf kon overtuigen van de onjuistheid der beschuldiging, die dan echter nog te
handhaven was door aan te nemen, dat hij het boek verborgen had of verscheurd ...
De fiscaal keek hem doordringend aan. - ‘U ontkent dus. Overigens, Basilides
mag een ketter zijn, zijn geschriften, toegankelijk slechts voor philosophisch
geschoolde geletterden, zijn kerkelijk niet verboden. Anders is het gesteld met de
gnostische leer als zodanig. Wie gnosis zegt, zegt Manichaeërs. Uw lichtgod lijkt
mij door de Manichaeërs geïnspireerd. Wat is uw mening daarover?’
‘Het is mogelijk,’ antwoordde de schilder, die met moeite zijn zelfbeheersing
herwonnen had, ‘dat op enigerlei wijze de Griekse traditie deze theorieën beïnvloed
heeft. Maar ik zei het u reeds: dit zijn geen theologische overtuigingen; theologisch
onderschrijf ik alles wat de Kerk leert.’
De fiscaal glimlachte. - ‘Dat is heel gemakkelijk. Maar dit beroep op de fides
implicita gaat niet op, Dominico Theotocópuli! Hier hebben wij te maken niet met
wat u zoudt willen geloven of zoudt kunnen geloven, maar met wat u in feite gelooft
en, al philosopherend met intelligente lieden, hier in Spanje verbreidt. God, ik houd
u aan uw eigen woorden, is volgens u vergelijkbaar met het licht ...’
‘Tot zekere hoogte, ja,’ zei Greco levendig, zijn voornemen om zo weinig mogelijk
te spreken geheel vergetend, ‘het gaat hier evenwel om die hoogte juist! Al
doorredenerend kwam ik namelijk tot een iets afwijkende zienswijze, die ik u niet
onthouden wil. Het licht, zo dacht ik mij, is als het ware God zoals wíj hem kunnen
begrijpen; God zelf daarentegen, in zijn eigen essentie, is daar ver boven verheven;
ook dit kan weer Grieks beïnvloed zijn, doordat de onuitsprekelijkheid van ...’
‘Wàt?! Nu wordt het toch al heel bedenkelijk! Er is dus een werkelijke en
onuitsprekelijke God, èn een gnostische Lichtgod zoals ú die begrijpt, en daarnaast
nog de Zoon en de Heilige Geest! Dit doet mij denken aan een preek, voor enkele
jaren door een Minderbroeder in Saragossa gehouden, waarin sprake was van Christus
als de vierde Persoon der Triniteit! Deze Minderbroeder heeft drie jaar in de
gevangenis van zijn klooster doorgebracht, Dominico Theotocópuli.’
‘U moet mijn uitspraken niet systematisch verketteren,’ zei Greco ongeduldig,
met een laatste beroep op de Priego's redelijkheid, ‘het is toch duidelijk, dat we langs
elkaar heenpraten! Ik diletteer in kunsttheorieën, en u theologiseert. Overigens is
mijn opvatting ook theologisch te verdedigen, wat ik niet doen zal, omdat ik geen
scholast ben. Maar ergens vergelijkt Iñigo de Loyola de Drieëenheid met een
instrument met drie snaren. Hij vergat ... de speler, de vierde in mijn redenering!’

Simon Vestdijk, Het vijfde zegel

263
‘U gaat te ver, neen, neen, u gaat te ver!’ riep nu de Dominicaan, die op het noemen
van Loyola's naam met een ruk het hoofd had opgetild, terwijl in de buurt van zijn
neusvleugels de trillende rimpeltjes weer bijzonder goed zichtbaar waren. Een
wuivende hand sneed alle verdere verklaringen af, en de fiscaal dook vastberaden
onder in zijn stukken, waaruit hij na enige tijd verstild en abstract bovenkwam. Toen
hij weer sprak, was het op diezelfde matte, bedeesde toon als enige minuten geleden,
en Greco, die zijn tactiek begon te doorzien, vreesde al voor wat er komen ging.
‘U heeft een gevaarlijke geest, Dominico Theotocópuli, gevaarlijk voor uzelf
vooral. U gaat uit van beelden en analogieën, die u als realiteiten behandelt, als
vaststaand en invariabel ... Als vaststaand en invariabel,’ herhaalde hij moeizaam en
hortend, en schoof nog wat papieren opzij, en trachtte andere door liefdevolle tikjes
in het gelid te krijgen: ijdele vertoning, want het boek dat hij plotseling met een zwaai
in het licht van de kaarsen omhoogstak, haalde hij van een geheel andere plaats van
de tafel, bijna onder de neus van de fronsende secretaris vandaan. Het boek was vrij
dun, en in leer gebonden. Lange tijd bleef het zo rechtstandig in de lucht zweven,
voordat de fiscaal sprak:
‘Dit boek is de De Servo Arbitrio van Martin Luther. Het is een van de latere
uitgaven, gedrukt in 1542, bij Hans Lufft in Wittenberg. Het is onder uw boeken
gevonden.’
De stilte, die hierop volgde, werd eerst onderbroken, toen Greco opstond en naar
voren stommelde, recht op de tafel af. Zelfs de schrijvende secretaris hield de ogen
wijd geopend; blijkbaar verwachtte men een herhaling van dezelfde scène, die met
de Apostolische Geloofsbelijdenis bezworen was. Het bleek echter, dat de schilder
niet ten prooi was aan woede en verontwaardiging, doch aan een ontzaglijke angst.
Aan alle kanten brak het zweet hem prikkelend uit onder de te zware pelsmantel.
Zijn stem trilde, toen hij twee, drie maal riep: ‘Dat kan niet,’ - hij waggelde, en
zwaaide met zijn armen, en vlak bij de tafel gekomen, waar zijn hoofd niet aan toe
reikte, strekte hij beide handen uit, als om het boek in ontvangst te nemen, het te
bekijken, te betasten. Maar de fiscaal hield het hoog boven hem; hij zou er heen
moeten klimmen, zich aan het zwarte tafelkleed ophijsen, en dan zou de fiscaal, door
op te staan, het nòg hoger kunnen houden, onherroepelijk buiten zijn bereik. Met
één hand, krampachtig, omknelde hij de tafelrand.
‘Dit zult u toch niet willen ontkennen?’ vroeg de fiscaal bars, ‘zoals de geschriften
van Basilides?’
‘Het moet mijn huis binnengesmokkeld zijn, Hoogeerwaarde, geloof me; en ik
weet door wie,’ - hij dacht aan Sénsino, maar ook dacht hij aan de tien geboden, die
men in Carcandil's kleren had verborgen, en hij moest zich op de lippen bijten om
dat niet uit te schreeuwen, maar toen,

Simon Vestdijk, Het vijfde zegel

264
verlossing, viel hem in, dat Covarrubias verlof gekregen had dit boek te lezen bij
zijn studie van het geschrift van Erasmus over de vrije wil, dat het boek bij de
kanunnik in huis was geweest, waar men het dus had kunnen wegnemen! Stotterend
trachtte hij dit aan de fiscaal uit te leggen, die hij zelfs bewoog op het titelblad te
zoeken naar het kerkelijk ‘approbatur’. Dit ontbrak. Het titelblad kon er uitgescheurd
zijn. Geen ongekeurd Lutheraans geschrift kwam in Spanje voor; ook Greco's boeken,
zelfs de niet-ketterse, stonden alle op naam.
‘Het is gestolen, bij Covarrubias, geloof me!’
‘Blijft u liever kalm,’ zei de fiscaal streng, doch niet onvriendelijk, ‘natuurlijk kan
het gestolen zijn, waarom niet? Is Francesco Preboste soms bij de kanunnik in huis
geweest, voor een boodschap bijvoorbeeld? Hij kan het boek na lezing in uw
bibliotheek verborgen hebben; het stond geheel achteraan.’
‘Buitengesloten! Bovendien, zo u Preboste van Socinianisme beschuldigen wil
...’ - Hij stond op het punt te zeggen, dat de Socinianen, die immers de vrije wil
huldigden, bij een geschrift over de onvrije wil geen belang konden hebben, maar,
niet zozeer omdat hij daarmee Preboste's ketterij stilzwijgend als mogelijk zou
erkennen, als wel doordat hem in dit verband een nieuw argument ter verdediging
inviel, - waaruit bleek, dat zijn eigen veiligheid hem op dit ogenblik reeds nader aan
het hart lag dan die van Preboste, - onderbrak hij zijn woorden, en zei haastig: ‘En
mijzelf, - het is onzinnig! Als Grieks-Katholiek heb ik steeds de vrije wil verdedigd,
de Lutheraanse of Calvinistische praedestinatie ligt mij verre, vaak heb ik in
gesprekken Origenes aangehaald, wiens philosophie uitgaat van de menselijke
vrijheid, zowel Covarrubias als Padre Lucas de Allende kunnen dit getuigen, en wie
al niet!’
‘U stelt belang in astrologie, staat in het dossier.’
‘Zonder ook maar iets van de wijsgerige praemissen ervan te aanvaarden!’
‘Bovendien werd de praedestinatie door de gnostici gehuldigd.’
‘U kunt mij toch geen gnosticus noemen, Hoogeerwaarde, alleen omdat ik ...’
‘Maar om de praedestinatie gaat het ook niet!’ snauwde de fiscaal, in zijn volle
lengte overeindkomend (hij bleek veel kleiner te zijn dan men had kunnen
verwachten), terwijl hij de handpalmen steunde op het zwart overfloerste tafelblad,
waarop de kaarsen flikkerden en het zilveren crucifix trilde, ‘het gaat om Luther!
Men kan zalig worden met de praedestinatie, de Heilige Augustinus is er om dat te
bewijzen. Maar waarmee men niet zalig kan worden, Dominico Theotocópuli, dat
is de ontkenning van de waarde der goede werken! Neen, valt u mij niet in de rede!
Wie niet zalig kunnen worden dat zijn degenen die het geloof en de gezindheid hoger
stellen dan de goede werken, en als u nu aanvoert, dat

Simon Vestdijk, Het vijfde zegel

265
aant.

deze dwaalleer nopens de fides justificans zich niet verenigen laat met de
gepropageerde vrijheid van de wil, dan wijs ik u op drie dingen. Ten eerste dit: dat
tegenstrijdige ketterse leerstellingen vaker bij één persoon gevonden worden dan u
wellicht denkt, - hetgeen de inconsequentie bewijst van ketterij in het algemeen; ten
tweede: dat juist de Socinianen zowel de goede werken geringschatten, die zij
noodzakelijk, doch niet verdienstelijk achten, als de vrije wil aanhangen; ten derde:
dat de zogenaamde vrijheid van de Christenmens, waarover de Lutheranen bazelen,
en die u wonderlijk genoeg bij Origenes meent terug te vinden, - neen, valt u mij
niet in de rede! - weliswaar slechts geldt tegenover de Moederkerk waarvan zij zich
losmaakten, terwijl de onvrijheid van de wil tegenover de Goddelijke genade en de
daaruit voortvloeiende preponderantie van het geloof aan die genade boven de goede
werken, hen daartoe des te beter in staat heten te stellen, - maar dat niet alleen hun
verwarde denkwijze, doch ook de neiging bij de mens om zich vanuit het accidentele
te vergrijpen aan het essentiële, er borg voor staat, dat bij sommige hunner volgelingen
die vrijheid evenzeer of zelfs in de eerste plaats betrokken zal worden op God, en
dan in het onderhavige geval maar al te geredelijk de gedaante aannemen zal van
een onwil om het Goddelijk gebod van goede werken te doen op te volgen. - Maar
wat heeft u tegen dit alles in het midden te brengen, Dominico Theotocópuli? Wàt
heeft u te antwoorden op de beschuldiging die tegen u uitgebracht zou kunnen worden
op grond van de getuigenis van Padre Diego de Chaves, biechtvader des konings,
die bereid is te bezweren, dat u op 3 Mei jongstleden, in tegenwoordigheid van Zijne
Majesteit, in zijn eigen tegenwoordigheid, en in de tegenwoordigheid van drie frailes
der Hiëronymieterorde, heeft gezegd, dat u de intentie om voor het geloof te sterven
hoger aansloeg dan de verdienste van de marteldood als zodanig?!’
Bij het uitspreken van de laatste woorden was zijn stem verschrikkelijk geworden.
De kunstig opgevoerde climax, waarbij zijn lippen zich economisch tot een holle
acteursmond hadden gespannen, verdroeg geen verdere stijging meer en stortte ineen
in het Niets. Zelfs de twee secretarissen hieven zich op platte handen op ten einde
het effect gade te kunnen slaan op de Griek, die nog steeds vlak voor de tafel stond
in zijn openhangende pelsmantel. Dit effect week enigszins af van wat de drie
waardigheidsbekleders zich hadden voorgesteld. Bij Greco namelijk was het punt
bereikt, waarop hij de spanningen van het logisch argumenterende denken niet meer
verdroeg en, althans met een deel van zijn wezen, als door een valluik terecht kwam
in een schemerig grensgebied, waar beelden en fantasmen, schichtig opduikend en
door elkaar heenwoelend, met de argumenten op de onverantwoordelijkste wijze de
spot dreven! Nog slechts flauw beseffend, dat men hem van ketterij betichtte en dat
hij zich met nagels en tanden te verweren had, wilde hij niet red-

Simon Vestdijk, Het vijfde zegel

266
aant.

deloos tenondergaan, doorleefde hij in die onderwereld van zichzelf nog eens
opnieuw de audiëntie bij de koning en het gesprek over de Mauritius. Naast hem lag
de koning, schijndood uitgestrekt op zijn ligstoel, geladen met theologische finesses;
hij luisterde naar Padre Diego de Chaves' gelispel, hij hoorde de twee klokken tikken,
ook al twijfelde hij er geen moment aan, of in een redelijker wereld moest dit geluid
toegeschreven worden aan het knetteren van een houtvuur. Zijn angst verplaatste
zich, betrof niet meer de vervolging door het Heilig Officium, doch de toornende
koning, en verplaatste zich nòg eens, want niet om die zogenaamde ketterse uitlating
toornde de koning tegen hem, doch omdat hij zes jaar geleden de eenogige prinses
d'Eboli uitgeschilderd had en nu nog brieven van haar ontving ... Brieven? Briefjes,
briefjes! Men had hem bedrogen, vervolgd! ‘Ja, daarover ging het laatste briefje van
die vijf, over de goede werken, over de brief van Jacobus,’ zei hij plechtig, en hij
bewoog zijn handen op een belachelijke wijze heen en weer, alsof hij een beslagen
ruit schoon wiste, en zonk na dit lucide moment weer terug in die intieme Gehenna
vol zuiverende bedoelingen, waaruit eensklaps de ontvleesde kop van de Heilige
Hiëronymus opdoemde, de vader der Spaanse Hiëronymieten, een ketterjager
aanmerkelijk veel grootmachtiger en gewelddadiger dan Padre Antonio de Priego,
die daar tegen hem te keer ging, omdat hij over ‘briefjes’ had gesproken. Maar
Hiëronymus kwam daar niet voor niets, hij moest zich met hem verenigen, snel! Hij
moest hem zijn, en terugstaren, en terugvloeken vanuit de schilderijranden! Het was
alweer voorbij. De vloekende grijsaard met de kuil in de linkerwang was verdwenen,
maar íets althans bleef er van hem achter in het magere, versteende gelaat van de
Griek, - gierenkop boven het te wijde veren pak van de pelsmantel, - die zich daar
met zijn verstand te weer stelde tegen het verderschrijdend verhoor, terwijl zijn ziel
deinde in de omarming, dodelijk en levenbrengend, van zijn vleesgeworden
particuliere beeldengalerij ...
Er ving een macaber steekspel aan, waaraan de schilder in zijn gehalveerde staat
met een schier kinderlijke ijver deelnam, slechts af en toe door onzinnige antwoorden
openbarend, dat de boog te strak gespannen was geweest op deze avond. Beelden en
redeneringen streden in hem om de voorrang, de eerste wonnen het doorgaans. Zijn
opvattingen omtrent de Drieëenheid, waarop de Priego met beroepskoppigheid
teruggekomen was om zich een nieuwe doorgang te banen naar de goede werken,
meende hij bijvoorbeeld met de grootst mogelijke stelligheid waar te kunnen maken
door de aandacht te vestigen op een verandering, die gedurende de laatste minuten
plaats gegrepen had met de personages achter de zwartbeklede tafel. Er was een
vierde man bijgekomen, verstolen bijschuivend vanachter het gordijn, een zware
gestalte in het zwart, die nu geheel links in elkaar gedoken zat, net op de vage grens

Simon Vestdijk, Het vijfde zegel

267
van zijn gezichtsveld. Deze grenspositie maakte hem tot een allegorische figuur als
geknipt voor dat aspect der Godheid waar de fiscaal niet aan wilde, - de fiscaal zelf,
achter de kaarsen, was dan de lichtgod, de rolverdeling der secretarissen kon later
worden bepaald; maar toen hij dit inzicht in woorden en toelichtende gebaren wilde
vertalen, waren zowel zijn levende beeldengalerij als de vragen stellende God de
Vader al weer verder. Die vrager zocht tastend de weg naar het verleden, de beelden
trachtten zo goed als het ging gelijke tred daarmee te houden. Waarom hij eerst op
zijn dertigste jaar Rooms-Katholiek gedoopt was? Waarom hij nooit naar Creta terug
was gegaan? Hoe de verhouding tot zijn vader was geweest, van wie men wist, dat
hij gaarne een fusie tussen Grieks-Katholieken en Protestanten gezien had? Zo
zaakkundig werden deze vragen gesteld, dat hij het gevoel had of hij hier vergeten
gebeurtenissen uit zijn eigen leven te weten kon komen. Hij aanschouwde plotseling
zijn vader, riep zich met groot gemak een bepaalde wrevelige schouderbeweging
van die felle, beweeglijke man in de herinnering terug. Als jongen liep hij door
Candia's straten, steil omhoog, de witte bergen tegemoet, en in de hemel boven de
bergen hing een glanzende icoon met kartelig uitgehouwen, voor dwergen als trapjes
bestijgbare mozaïekblokjes ... En daartussendoor ging de eentonige stem van de
fiscaal maar verder met vergelijkingen, verschilpunten en onoverbrugbare kloven
tussen de drie godsdiensten, die elkaar daar in Creta hadden gesneden als drie grote,
doorluchtige cirkels. En de fiscaal stapelde dogma op dogma, en zij geleken op de
mozaïekblokjes in het icoon, dat grauw en onaanzienlijk was geworden, en hij wipte
er een paar uit, en verwisselde andere met elkaar; hij zette de praedestinatie in het
Grieks-Katholieke geloof, als een kunstoog, om na te gaan hoe dat uitviel, hij liet
Martin Luther met een slechte, afgedragen Drieëenheid, gedrukt bij Hans Lufft in
Wittenberg, op de rug, die berg beklimmen, waarna de bovengoddelijke God ijlings
tot damp verging en nooit meer naar beneden wilde komen, omdat hij op de
kruisdagen geen wildbraad eten mocht. Maar wat de Griek bij al die probeersels het
duidelijkst bespeurde, dat was een vermoeidheid, die naar heilzame slaperigheid
zweemde, - een grenzenloos vermoeid-zijn van alle dogmata en voorschriften, van
God, godsdienst, godsdiensten en godsbewijzen. Op dit ogenblik, in deze gespleten
toestand, geloofde hij aan niets meer, voor het eerst van zijn leven, en voor het laatst!
Bleef hij ook met de ene helft van zijn wezen, uit vrees of gemakzuchtige gewoonte,
een gehoorzaam zoon der Ene, Heilige, Katholieke en Apostolische Kerk, in de
andere trad een ontmenging op tussen zijn persoonlijke philosofie, die op argeloze
oorspronkelijkheid berustte, en zijn geloofsovertuiging. Hij geloofde niet meer aan
God, maar evenmin geloofde hij aan het niet-bestaan van God, omdat zowel het ene
als het andere hem diep onverschillig liet! Dat schonk hem een

Simon Vestdijk, Het vijfde zegel

268
aant.

grote vrede, en, veel meer ketter dan die vrager daar met zijn geborneerd voorhoofd
en syllogistische mond bevroeden kon, had hij wel als apostel willen optreden voor
dit nieuwe ongeloof, dat zo troostrijk was en zo vanzelfsprekend. Maar zelfs dat was
niet de moeite waard, en in een heerlijke doezel liet hij de laatste vragen over zich
heengaan, en zag de fiscaal opstaan, en daarna de twee secretarissen, zonder goed
te begrijpen wat dit alles te betekenen had, en dat hij over enkele seconden alleen
zou zijn ...
‘Het schijnt u aangegrepen te hebben, Messer Dominico.’
El Greco keerde zich om en zag Don Pedro Moya de Contreras voor zich. Dat was
dus de vierde man achter de tafel geweest. Een vaag gevoel van erkentelijkheid
beheerste hem, omdat de ander hem ‘Messer Dominico’ had genoemd, in plaats van
zijn naam voluit uit te spreken op zo preutse toon als dat het laatste uur voortdurend
geschied was.
‘Het is nu eenmaal een Toledaanse nacht,’ zei hij zacht, met iets dat op een
gegrinnik leek.
Verwonderd keek de inquisiteur hem aan, en staarde toen weer over hem heen,
naar de zwartbeklede muur, hetgeen weinig moeite kostte, want de Griek maakte
een verschrompelde indruk, alsof hij op kousenvoeten stond, ineengezakt, met kromme
knieën. In Don Pedro's gezicht tekende zich een vaderlijke bezorgdheid af, die niet
geheel gehuicheld scheen.
‘U moet dit niet te ernstig opnemen,’ zei hij op peinzende toon, vluchtig omkijkend
naar een van de kaarsen, die zacht sputterde, ‘zonder mij gebeurt hier niets; zonder
mijn fiat is dat hele dossier daar een pak lompen met een academische schijn van
waarheid. Ik alleen heb te beslissen of dit een authentiek proces tegen u worden zal,
en tegen Preboste. Begrijpt u dit goed?’
‘Zeker, Don Pedro,’ zei Greco gedwee. Het leek hem niet meer dan natuurlijk, dat
Don Pedro het proces kon tegenhouden of bespoedigen of inslikken, al naar hij wilde.
Zijn gezicht had de versteendheid gedurende het verhoor geheel verloren, het was
open, ontspannen, kinderlijk verbaasd.
De inquisiteur zei: ‘Wellicht heeft u er geen bezwaar tegen, de Santiago, waar
toch alleen nog maar de laatste hand aan gelegd moet worden, te voltooien voor 8
December; er zijn dan feestelijkheden van de Santiago-ridders, waarbij ook de koning,
als grootmeester der orde, wellicht tegenwoordig zal willen zijn. Hoe denkt u daar
over?’
Greco knikte, met iets onnozels in zijn gezicht, en hij knikte nog eens, en nog
eens. Onderzoekend, ongeveer als een geneesheer die een bedenkelijk
ziekteverschijnsel ziet aankomen bij een patiënt die hij nog niet opgegeven heeft,
nam de inquisiteur hem van het hoofd tot de voeten op, en vervolgde toen:

Simon Vestdijk, Het vijfde zegel

269
‘Ik kom u dezer dagen nog eens bezoeken. Als u dan aan de Santiago bezig mocht
zijn, - en om op tijd klaar te komen zult u misschien uw toevlucht moeten nemen tot
nachtwerk, - zal uw vrouw mij ongetwijfeld wel willen ontvangen.’
‘Zeker,’ zei El Greco.
‘Gaat u nu maar naar huis.’
Don Pedro liep op de tafel af, waar hij bleef wachten op de voetstappen en het
slaan van de deur. Niets van die aard drong tot hem door. Met het hoofd over de
schouder herhaalde hij zijn aansporing; eindelijk zette de schilder zich in beweging,
maar vlak voor de deur hield hij stil, en het kostte hem een enorme zelfoverwinning
om ten slotte de deur te openen, overtuigd als hij was, dat zich achter die deur een
andere, een tweede grote donkere ruimte bevinden moest, met een zwart scherm in
een van de hoeken, een knetterend vuur, een tafel op een verhoging achter in de zaal,
en daaraan drie personen, een Dominicaan en twee leken, die hem tussen flakkerende
kaarsen en een zilveren crucifix stom zouden aanstaren.

Simon Vestdijk, Het vijfde zegel

270
aant.

Veertiende hoofdstuk
De uitdrijving van de wisselaars
De ochtend mocht een zonderling tijdstip zijn voor boeteoefeningen als waarvoor in
Martin de Ayala's ‘Alcazar’ de voorbereidingen werden getroffen, het bezoek van
Iñez de Torres en ook zijn eigen verwarde zielstoestand rechtvaardigden uitzonderlijke
maatregelen. Lectuur in Gerson's handleiding om ware van valse visioenen te
onderscheiden was een te weinig krachtdadig hulpmiddel gebleken om weer met
zichzelf in het reine te komen, te meer omdat in dit wijze en milde boek, zijn toevlucht
gedurende de laatste weken, niet gerept werd van visioenen, opgewekt door een
gebroken arm. Hij had gevast en zich gekastijd, maar een uitweg vond hij niet. Wat
voor waarheid school er in Maria de la Visitación's uitlating betreffende een koning
die gevaar liep en wiens leven gered moest worden? Had zij gedoeld op koning
Sebastian van Portugal, de schijndode die op zou staan, of op koning Philips? Was
zij zijn Maestra de Espíritu nog wel? Hoe was aan de ontheiliging door ontuchtige
Mercenariërs en de Heilige Catharina van Siëna en een oude, gerimpelde mond het
hoofd te bieden, door welke gebeden, door welke gelofte? Maanden lang hield dit
hem bezig. Tot hij door een toeval ontdekte, dat dit keer inderdaad een werkelijke
voorspelling, een door demonische krachten ingegeven revelatie, en geen papegaaien
taal, - zo althans zou een buitenstaander het hebben geformuleerd, - uit de mond der
zieneres gekomen was, een voorspelling zonder toedoen der Jezuïeten, een
voorspelling die hen zelfs in de grootst mogelijke ongelegenheid bracht, ondanks
het feit dat niemand goed verstaan had wat zij zei, behalve Ayala. Deze deed echter
zo geheimzinnig, dat men wel geloven moest aan een particuliere boodschap, die
harerzijds al evenmin werd opgehelderd, omdat zij onmiddellijk na de processie in
een trance gevallen was, waaruit bezweringen noch bedreigingen haar vermochten
te wekken. Geruime tijd kreeg geen mens Maria de la Visitación meer te zien; Ayala
keerde onverrichter zake naar Toledo terug; en men kon slechts hopen, dat er geen
onheil was aangericht. Maar toen de edelman uit een geheel andere bron, - mannen
van de Cisneros, die tegen zijn bedienden snoefden, - vernam, dat de aanslag in de
eerste plaats het leven van de koning gold, stond zijn besluit onherroepelijk vast.
Des te ernstiger vatte hij nu Maria's ‘voorspelling’ op, omdat die voorspelling hem
van de door haar opgelegde taak, - dus van haarzelf, van een drukkend geworden
idool, - ontsloeg, en al spoedig kondigde hij aan met het complot niets meer uitstaande
te willen hebben, tot grote woede van Fernando, en met het gevolg, dat de Jezuïeten,
mede op grond van ongunstige berichten uit Portugal en Aragon, het plan voor
onuitvoerbaar ver-

Simon Vestdijk, Het vijfde zegel

271
klaarden, voorlopig althans. Men mag aannemen, dat Ayala's desertie hun zeer
welkom was. Reeds vanaf October maakten de vervolgingen en overvallen door
Inquisitie en episcopale politie, vaak tot ver in de gangen zich uitstrekkend, hun
positie uiterst hachelijk; en hun eergevoel van beroepscomplottanten aanvaardde
eerder het verraad van een der hunnen dan te moeten erkennen, dat hun
beveiligingssysteem gefaald had. Al deze factoren waren compleet bij elkaar op de
avond dat Greco en Sénsino zich in de gewelven bevonden. Tot voorbij hun laatste
barrière opgejaagd, riskeerden de samenzweerders nog ontdekking door
onverantwoordelijk twistrumoer, doordat Ayala door deze sombere omgeving
geïnspireerd scheen te worden tot de onthulling van zijn beslissende stap. Buiten en
behalve Fernando de Cisneros, met wie hij enkele degenstoten wisselde voor de
anderen tussenbeide kwamen, was het vooral Iñez de Torres, die zich niet wenste
neer te leggen bij deze afloop, en om haar wil door te drijven nam zij haar toevlucht
tot de onwaarschijnlijkste middelen.
Iñez de Torres lag op een rustbed uitgestrekt, naakt tot aan haar middel, en gluurde
naar Ayala die, gehuld in een haren pij waar de mot in zat, in gebogen houding voor
haar stond. Haar onderkaak maalde heen en weer, alsof zij haar sterk gebit tot aan
de wortels aan het loswoelen was en hem aanstonds in het gezicht zou spuwen.
Wezenloos kroop het winterochtendlicht langs de muren met de verlepte heraldische
emblemen, de zwaar verroeste klingen en de beeltenis van Pedro de Ayala, de
vrijheidsheld, een slecht en zoetelijk geschilderd portret, niet veel meer dan het
gezicht van een bekrompen huistyran, burgerlijk en wat dikkig; maar wie weet of op
dit ogenblik hier de geest rondwaarde van de geweldenaar, vertoornd krijsend, dat
zijn nakomeling zich aan zijn communale plichten onttrok!
‘Die heilige vrouw in Portugal,’ zei Iñez de Torres met een opzettelijk laag
gehouden stem, ‘heeft je niet verboden om wraak te nemen op Moya de Contreras.’
Ayala begon te klagen. - ‘Je maakt 't me moeilijk! Zij wil geen bloed zien, dat is
alles wat ik ervan begrijp ...’
‘Misschien wil zij juist de dood van die dikke blaasbalg, die mij volgepompt heeft,
dat weet je toch, lafaard! Een màn zou hem allang overhoopgestoken hebben!’
‘Haar bevel geldt! Iñez, uit jou spreekt de duivel!’
‘En men moet de duivel niet weerstaan, omdat hij van God komt, hoe vaak heb je
me dat niet verteld? Je bent een lafaard, je bent geen man!’
‘Neen, dat ben ik ook niet,’ zuchtte Ayala, en sloot zijn ogen, brekend als in
doodsstrijd, terwijl hij zijn armen vooruitstak in een tragisch en vergeefs gebaar, ‘ik
heb de ziel van een vrouw. Die zit in me, een schim die naar de hemel wil opstijgen,
die tegen mijn middenrifklopt, soms ophuppelt ...’

Simon Vestdijk, Het vijfde zegel

272
aant.

‘Maar die zullen we er dan eens uitranselen,’ schreeuwde Iñez de Torres, met één
snelle beweging van het rustbed overeindkomend, ‘we zullen de kop der slang eens
even verpletteren! Als je genoeg boete gedaan hebt, kun je weer een moord doen
voor je kleine schildknaap, want dat ben ik toch altijd nog, vuil zwijn, of ben ik het
niet?’
De vloed van scheldwoorden, die hierop volgde, sterkte Ayala tot een zelfbewuster
houding. Als godenspijs scheen hij ze in zich op te nemen. Onverwijld liep hij om
Iñez de Torres heen, waarbij hij de haren pij openrukte, zodat een zeer mannelijke
tors met veel donker kroeshaar zichtbaar werd, en bukte zich bij het rustbed, om er
een grote zweep onder vandaan te halen, van het model zoals ze tijdens processies
werden gebruikt, het touw omkleefd met stukjes was, waarin glassplinters staken.
Dit foltertuig wierp hij Iñez toe met een vanzelfsprekendheid, die alleen te verklaren
was, doordat deze scène, - behalve de inleiding, die steeds anders kon zijn, - in dit
vertrek reeds honderden malen ten beste was gegeven. Naakt, op een geelachtige
lendendoek na, speelde Ayala daarbij de rol van een soort metaphysische stumper,
een opgejaagde nachtvlinder, bezeten door wroeging en wanhoop, erge comedie
intussen, want de fiere glimlach week niet onder zijn opgestreken snor, waarin
minstens evenveel was zat als rondom het geselkoord. Iñez de Torres achtervolgde
hem Nemesisachtig door de kamer, hem rakend waar zij kon. Daarbij schold zij een
zonderlinge litanie, in brokstukken:
‘Eergisteren begon de Advent, de tijd van boetvaardigheid; ik zal je paars slaan,
stomme hengst, de echte rouwkleur, - kijk hem springen, mijn hemelse bruidegom,
- laat de geselriem niet rusten in uwe handen; kijk me dat stuk ongedierte eens met
zijn poten spartelen, - we zullen het berouw en de zonde er wel uitslaan, en de
onbevlekte vrouwenzieltjes ook, dáár, dáár, en díe daar!’
Reeds vertoonde zich een bloedige striem op een huid waar de littekens van
vroegere kastijdingen geenszins ontbraken, toen de deur opensprong en vijf of zes
mannelijke gedaanten zich aan het oog vertoonden, in alle mogelijke houdingen, op
de knieën, op handen en voeten, en één zelfs, - Ayala's verlopen huiskapelaan, - plat
op de buik, het ronde en congestieve hoofd met uitpuilende ogen juist ter hoogte van
de drempel. Dwars door deze groep verschrikt overeindkomende getrouwen roeide
met grote kracht kamerwaarts Don Fernando Alvarez de Cisneros, wiens mond
openviel bij het aanschouwen van de tuchtigingsscène, die zo spoedig niet gestaakt
kon worden. Door de gang, waarvan het perspectief afgesloten werd door een scheef
en onvolledig harnas, met een gaping in de blinkende kop als bij een melaatse, klonk
hondengeblaf; toen werd de deur voorzichtig van buitenaf gesloten, en Don Fernando
was alleen met Ayala en Iñez, die zo goed mogelijk hun naaktheid trachtten te
bedekken.

Simon Vestdijk, Het vijfde zegel

273
aant.

‘Behalve een indringer bent u een koningsmoordenaar,’ sprak Ayala, zodra hij zijn
zelfbeheersing herwonnen had, ‘ik bedoel andersom. Wat drijft u hierheen, Señor?’
Met een geforceerd vertoon van wellevendheid hief de Cisneros de hand op en
lachte zuurzoet. - ‘De omstandigheden zijn er niet naar om mijn tijd te verliezen met
verontschuldigingen. Ik moest u spreken. Het is onmogelijk, dat u zich terugtrekt,
zoals u gisteravond zei. Het heil van Toledo staat op het spel! Laat ons de vijandschap
vergeten en ons treffen van gisteravond. Eenmaal onze taak volbracht, wil ik u alle
mogelijke genoegdoening geven, omdat ik uw degen tien meter de gang insloeg.
Hier is mijn hand.’
Reeds door de geringe warmte, die uit zijn woorden sprak, was het begrijpelijk,
dat Ayala deze verbroedering weigerde. Na een wantrouwende blik op Iñez de Torres
zei hij plechtig:
‘Míjn handen zullen niet met bloed bevlekt worden, Señor. Ik doorzie de opzet.
Het enige waar u op rekenen kunt is dat ik u niet verraden zal. Genoegdoening zal
ik u geven waar en wanneer u dat wenst. Wellicht dat uw degen dan de afstand aflegt
van een halve mijl. Ik ben een Cristiano viejo, mijn geslacht verliest zich in de grijze
oudheid; in elke eeuw die het vermelden waard is kenden graven van Fuensalida hun
plicht, Señor. Er is een grote toekomst voor mij weggelegd, maar, bij de Heilige
Leocadia, Señor, ik verspil mijn krachten niet in kleingeestige twisten, en een nieuw
visioen zal ...’
‘Wat visioen! Wat Leocadia!’ riep de ander geprikkeld, ‘praatjes voor de vaak!
Ik spuw op uw geloof ...!’
‘Dan bent u een ketter!’ zei Ayala terugdeinzend, zo hulpeloos in zijn schrik, dat
het wel leek, alsof hij steun zou gaan zoeken bij Iñez de Torres, die ijzig naast hem
stond, de zweep nog in de hand.
‘Goed, ik ben een ketter, goed, graag.’ - Met de uiterste wilsinspanning dwong
Fernando zich tot een kalmte, die enkel de indruk maakte van als tergend bedoeld te
zijn. - ‘Weet u wie nog meer een ketter is? Uw Griekse vriend, de schilder. Hij wordt
vervolgd door de Inquisitie. Na 8 December zal hij gevangengenomen worden, dat
betekent, dat men wacht op de toestemming van de koning, die reeds zijn schilderijen
weigerde. Ik heb hem gisteravond ingelicht, om hem aan ons te verplichten, om
verraad van díe kant althans uit te schakelen. Nu, wat zegt u hiervan? Moet Don
Felipe nog de hand boven het hoofd gehouden worden, Señor?’
Fernando de Cisneros kon moeilijk de genegenheid beoordelen, die Ayala koesterde
voor de Griek. Daar die genegenheid nog versterkt werd door de platonische verering
voor Gerónima en de zelfvertederde ijdelheid van het model-met-de-slanke-handen
van de Begrafenis van graaf Orgaz, had dit laatste hulpmiddel, op goed geluk te baat
genomen,

Simon Vestdijk, Het vijfde zegel

274
aant.

meer kans van slagen dan welk ander argument of dreigement ook. Goedgelovig
van aard, twijfelde hij niet aan de waarheid van Fernando's woorden. Bovendien,
krachtens een soort vereenzelvigingsproces met Greco, leek deze vervolging hem
het begin van zijn eigen gerechte straf, die hij alleen nog ontlopen kon door
boetedoening en de uiterste nederigheid. Nederigheid tegenover God, wel te verstaan,
- tegenover de mensen, tegenover menselijke verhoudingen en gevaren, zwol zijn
hoogmoed tot zulke fantastische afmetingen aan, nu er een beroep werd gedaan op
zijn vriendschap voor de schilder, dat hij het beneden zich zou hebben geacht ook
maar een vinger uit te steken voor het daadwerkelijk hulpbetoon, dat men van hem
verwachtte. Hij zou zijn vriend helpen op een geheel andere en waardiger wijze!
Reeds was alles omgeschakeld naar een wereld van excentrieke ceremoniën. Ayala
was allerminst lafhartig, - en verdroeg daarom met onverstoorbaar geduld, dat Iñez
de Torres hem zo noemde, - maar in zijn opgeblazenheid sloeg hij een gegarandeerd
schilderachtige houding hoger aan dan een actief optreden waarvan men de comedie
van te voren niet geheel in de hand had. En welk een schilderachtigheden fluisterden
op dit ogenblik niet hun verleidelijke beloften aan zijn dunne, gedegenereerde
oorschelpen!
‘Est mea culpa,’ sprak hij op de simpele, doch klankrijke toon van een wereldlijk
machthebber, die zich vrijwillig vernedert ten aanhoren van een grote volksmenigte,
‘wij moeten voor onze zonden boeten, en voor de zonden onzer vrienden. Maar dat
mijn vriend Dominico, die ik intussen niet voor een ketter kan houden, geen haar zal
worden gekrenkt, daarvoor staat de graaf de Fuensalida borg! De koning zal mijn
kleine petitie niet weigeren. Ik heb, Señor, hier in Toledo nog enige invloed; bijna
had ik die invloed verspeeld, Señor, aan hersenschimmen die ...’
‘Vervloekte mooiprater! Hij wil niet!’ schreeuwde de Cisneros, te meer buiten
zichzelf, waar hij uit Ayala's zorglijke mimiek geheel andere conclusies getrokken
had. ‘Heb ik dáárvoor mijn fortuin opgeofferd?! - Goed, ik doe 't zelf. Ik heb mijn
man. Mijn handen trillen te veel, en dan op dat vervloekte moment ... En ik heb uw
belofte van geheimhouding! Goed. Kleed u maar weer aan, en voed u met sprinkhanen,
goed, goed.’
Zijn gedwongen kalmte had niets imponerends meer, eerder iets mummelends en
seniels. Te ver was hij gegaan in het zichzelf geweld aandoen; hij verslapte onder
zijn eigen greep. Zijn tegenstander keurde hij geen blik meer waardig; maar voor hij
bij de deur gekomen was, bleek Iñez de Torres zijn woede overgenomen te hebben,
zij gooide de zweep weg, en liep met gebalde vuisten op Ayala af, die werktuiglijk
de vlucht voor haar nam op precies dezelfde manier als dit tijdens de geseling was
geschied.
‘En ik! Dan doe ik 't óók zelf, laffe stier!’ - en zij stompte hem in de rug, en trapte
op een van zijn hielen, zodat hij struikelde en met ver-

Simon Vestdijk, Het vijfde zegel

275
wezen glimlach op de knieën liggen bleef. Na zich tegen het voorhoofd getikt te
hebben, weer in het bezit van zijn gewone veerkracht, spoedde Fernando de Cisneros
zich de gang op. Iñez volgde hem tot waar in een korte, donkere zijgang kleren aan
een kapstok hingen. Aan het eind ervan stond een deur op een kier. Terwijl zij van
kleren verwisselde, bespiedden haar door die kier twee paar ogen, en vlak daaronder
een brede, wijze hondenkop, die door een liefkozende hand aangemoedigd werd om
maar rustig te blijven toezien hoe snel onder de mensen een vrouwelijk individu zich
kon veranderen in een mannelijk. En Iñez de Torres, haar mond in een eigenaardige
bevrediging opengekruld, keek in het donker ongemerkt terug naar ogen en
hondenogen, en bedacht, dat dit wellicht de laatste ogen waren voor wie zij in haar
leven nog vrouw kon zijn.
Omhuld door een ruime mantel, waaronder zij haar pistool verborgen hield, begaf
Iñez de Torres zich in de richting van de kathedraal, waar zij in een wijde boog
omheenliep, de Calle de la Puerta Llana volgend naar het Zocodover. Reeds op de
Plazuela de Santa Isabel, waar Ayala's huis stond, had zij de eenzaamheid gevoeld
die alle Judiths voelen, dezelfde eenzaamheid die zelfmoordenaars terughoudt van
een daad die zij aan niemand ter wereld ooit zullen kunnen navertellen. Naar niets
snakte zij zozeer als naar getuigen, maar reeds haar kleding verhinderde, dat men
haar en haar verlossende zending herkennen zou! Onafhankelijk en gesloten steeds,
voelde zij nu de veer van vrouwelijke ijdelheid terugspringen. Hoewel geen van haar
gedachten Ayala gold, lag Ayala's invloed toch aan haar gehele gemoedstoestand
ten grondslag op deze uiterste ogenblikken. Zíjn ijdelheid, die aandacht schonk om
aandacht terug te kunnen vragen in ruil, had de uitingen van de hare steeds overbodig
gemaakt; als werkelijke, nuchter zelfstandige persoonlijkheid was zij opgetreden in
zijn theater, maar nu zij in de werkelijkheid optreden moest, bleken er geen
toeschouwers te zijn om haar bij te staan in die ongewone rol, geen chevalereske
minnaars met rollende ogen, geen geselscènes, geen hartbrekende verzoeningen of
wulpse grimassen. Niemand lette op haar, en zonder overtuiging was het dat zij
voortmarcheerde, als een kleine soldaat die in kinderlijke trots het schoonklinkende
vreemde wachtwoord uit het hoofd heeft geleerd en die nu bang is, dat hij sterven
zal, voordat hij het de vijand heeft kunnen toewerpen ...
Van de stille zijstraat, die zij naderde, nam het huis van Don Pedro Moya de
Contreras bijna de helft in; de poort met de driedubbele pilaren aan weerskanten
besloeg weer de helft van het huis. Binnen de steenboog, die de poort van boven
begrensde, lagen alleen twee sober versierde lijsten en een horizontaal ingedeeld
wapen; daaronder dadelijk tralies in alle afmetingen: een vierkante opening met
tralies, venstertjes met tralies, terwijl de houten deur in zijn linkerhelft een kleine
deur ver-

Simon Vestdijk, Het vijfde zegel

276
toonde, die van getraliede kijkgaten was voorzien. Zo was de poort, waar ramen en
architectuur zich verdrongen, als het ware het eigenlijke huis, terwijl de hoge, holle
gang, die Iñez de Torres nu bereikte door de deur open te duwen, als een vergoeding
voor de straat kon gelden. Op trapjes en in nissen trof men de pratende groepen aan
die dáár ontbraken. Er slenterden kooplieden, er stonden zelfs, als voor een
woestijnreis dwars door Toledo, vier kleine muilezels opgeladen. Verder alles steen,
drukkend eentonig. Niet zonder moeite herinnerde zij zich de richting die zij was
gegaan, de enige keer, dat zij dit huis bezocht had. Zij liep, steeds met haar klinkend
militaire stap, de hoed wat scheef, naar het einde van de gang, waar een openstaande
deur op de patio uitkwam. Vlak voor deze deur sloeg zij rechtsaf en besteeg een
smalle trap, die toegang verleende tot de galerij. Zonder iemand tegen te komen, liep
zij die geheel rond. Teruggekeerd, bereikte zij langs een trap van niet meer dan acht
treden het gedeelte van het huis, dat boven het hoge benedenportaal gelegen moest
zijn, en waar verscheidene vertrekken, onmiddellijk in elkaar overgaand, één lange,
lage zaal vormden. Aan de wanden hingen schilderijen: een uitgemergelde kardinaal,
een beeltenis van Santiago met een rood vlammend zwaard in een hoek. Door
verschillende deuren gingen personen in en uit, mannen met metalen kruisen op de
borst merendeels. Ineens liep haar van achteren een jonge vrouw in Moorse kledij
voorbij, die hulpeloos om zich heenkeek. Zij had een fraai gezicht, bruin van tint,
met een lichtgebogen neus; haar kleren, feestkleren blijkbaar, roken naar kamfer.
Ongemerkt, - zoals zij meende, - sloot Iñez de Torres zich bij haar aan in een
opwelling van kameraadschappelijkheid van vrouw tot vrouw, vaag jaloers ook op
de aandacht die die andere zocht, zoeken mòcht, en nu eindelijk ook vond, want een
bediende met een bundel papieren onder de arm, trok zich haar lot aan, en leidde
haar door een van de deuren naar binnen. Iñez de Torres volgde; achter zich hoorde
zij de zachte voetstappen van andere bedienden, kuchend achter hun hand in de stilte.
Was zij ontdekt? Neen, maar zij was gezien, - en dat deed goed. Mannen hadden
haar nooit nagezien dan uit begeerte. Haar hart ging snel en trommelend; zij overdreef
haar militaire pas. Om ieder gevaar te bezweren hield zij zich aan de niet-menselijke
indrukken in deze ruimten. In een hoek van het vertrek, dat zij nu betraden, - drie
groepen, waartussen de afstand zienderogen minderde, - herkende zij een Mariabeeld
met blauwe sluier, op een geel voetstuk neergezet. Hier was zij eerder geweest. Voor
het venster scheerden vogels voorbij, die daar schenen te nestelen. Hun gepiep deed
aan krekels denken. Nog iets verder, en een zoete wierookgeur vlaagde door de deur,
waardoor de Moorse vrouw verdwenen was. De zware rook van de pebete was het,
kwijnend en bedwelmend. In zichzelf verzonken, aanhankelijk aan die geur, de
zinnelijke rijkdom ervan, waarvan zij de bron en de bittere her-

Simon Vestdijk, Het vijfde zegel

277
inneringen had willen nasporen alvorens tot de daad over te gaan, stond zij tegenover
de bediende met de bundel papieren en met de rug naar de andere twee, doodstil.
Van beide kanten stelde men korte vragen, die niet werden beantwoord. Want voordat
zij het pistool te voorschijn had gehaald om de bediende neer te schieten en zich een
doortocht te banen naar dat aromatisch centrum, overviel haar reeds de hysterische
huilkramp die nu, terwijl de drie mannen haar ruw ontwapenden en zonder iets te
zeggen door de donkere vertrekken terugvoerden, allengs overging in het gekrijs en
geschop van een bedrogen marktwijf, dat door de alguaciles wordt weggeleid met
een volksoploop achter zich.
Greco's huisgenoten hadden er zich zorgvuldig voor gehoed hem naar bijzonderheden
te vragen, zo prompt werkte het bevel der Inquisitie ook op hen aan wie het niet
gegeven was. Preboste's afwezigheid werd schijnbaar als de natuurlijkste zaak van
de wereld beschouwd. Diego's afwezigheid verbaasde niemand. Was Preboste's
lichaam, in twintig stukken gesneden, in een kist de Casa del Greco binnengedragen,
dan had men zich misschien alleen maar bekruisigd. Zelfs Eufrosina de las Cuevas,
hoe nieuwsgierig en bedilziek ook, deed geen pogingen Manusso uit te horen, die
toch bij de inhechtenisneming en het inpakken der boeken tegenwoordig was geweest.
Geen wonder, dat men de kunstenaar volkomen aan zijn lot overliet en hem 's morgens
niet eens gewekt had. Een diepe, droomloze ochtendslaap zette zich lang na het
ontwaken nog in hem voort als iets zwaars en verwards, vol vage beelden, probeersels
van gedachten, een niet onaangenaam gegons in de oren. De wereld scheen in watten
gewikkeld, zeer breekbaar, zeer onbereikbaar. Dacht hij aan het verhoor in de Casa
Santa terug, dan waren het louter bijkomstigheden die hem bezig hielden, bijvoorbeeld
de wel heel zonderlinge omstandigheid, dat men geen ogenblik Francisco Esquerrer
had genoemd, hoewel zijn omgang met iemand, die door zijn eigen superieuren in
het oog gehouden werd, als niet anders dan bezwarend kon gelden. Te meer waar de
stelling omtrent het geloof en de werken, die men hem in de schoenen had willen
schuiven, juist min of meer beleden werd door Esquerrer, de mysticus! Er waren
grote leemten in zijn herinneringen, - zo was hem van zijn onderhoud met Don Pedro
alleen bijgebleven diens bereidwilligheid om hem te helpen in ruil voor het voltooien
van de Santiago, en iets over een feest van de Santiago-orde, - maar het geloof en
de werken, en wat daarover gezegd was, vervulden hem zozeer, dat hij een uur lang
alle mogelijke Bijbelplaatsen er op nasloeg; in zijn atelier lag nog een Griekse Bijbel,
met aantekeningen uit zijn Cretenser tijd. Zijn atheïstische bevlieging van de vorige
avond, dat gelukzalig moment van windstilte, van mystieke indifferentie, vluchtig
geschenk na uitputtende gemoedsstormen, was hij totaal vergeten, en stellig was zijn

Simon Vestdijk, Het vijfde zegel

278
brein nog niet voldoende tot evenwicht gekomen om zich in de scholastische doolhof
te kunnen begeven, waarvan de Priego's vragenlijst hem nog maar een zeer voorlopige
glimp had getoond. IJverig las hij in de Jacobus-brief en de brieven van Paulus, die
aan de Romeinen vooral. Dat men het verslag van het Concilie van Trente
meegenomen had, was een gevoelig gemis; op zijn geheugen afgaand evenwel, kon
hij toch gemakkelijk vaststellen, dat in alle tijden het geloof en de werken beide
noodzakelijk waren geacht, en dat sinds de Hervorming op de laatste alleen dáárom
meer de nadruk gelegd werd, omdat de Protestanten al te uitsluitend hun heil zochten
bij het eerste. Maar hoe meer hij er over nadacht, hoe minder hij wist aan welke kant
zijn eigen sympathieën stonden. Misschien was hij ook te philosophisch aangelegd
daarvoor; hij las Paulus niet om gesticht te worden, doch, - het bleek nu weer, - om
met een goedkeurend gegrinnik te genieten van de Rabbijnse rabulistiek, de listige
overgangen, de heilloos dialectische verwarring tussen ‘werken der wet’ en ‘werken
van het geloof’: de opvatting namelijk dat de plicht of de drang tot het doen van
goede werken reeds in het geloof zelf verondersteld was, zoals ook de vrije wil
opgevat kon worden als ondergeschikt aan de Goddelijke praedestinatie, voorzover
God die wil geschapen had en de uitoefening er van toeliet, - en dan natuurlijk van
Paulus' venijnige uitvallen tegen de Cretensers, die hem vroeger reeds zo vaak hadden
vermaakt ...
In de verzoenende nevel van zulke redeneringen zocht El Greco met een licht
hoofd, doch in die kostelijk-abstracte opgeruimdheid die het voorrecht is van bejaarde
en ongehuwde kamergeleerden, zijn troost bijna tot aan de middag. Geen Don Pedro
Moya de Contreras bestond er meer voor hem, geen Gerónima de las Cuevas, geen
Francesco Preboste, die op dit ogenblik in een vochtige kerker lag, bedreigd door
foltering. Bij tijden vergat hij zelfs, dat hem een Inquisitie-proces boven het hoofd
zweefde, en meer dan eens kwam de gedachte in hem op een bezoek te gaan brengen
aan Padre Antonio Silvestre de Priego y Cabrejas om samen met hem de gehele vrije
wil nog eens door te nemen, en de goede werken, en de Drieëenheid, die wat uit haar
verband was geraakt en aan de kant van de Zoon enkele scholastische stutbalken
behoefde. Op deze zelfde wijze trouwens had hij nog weken na de audiëntie in het
Escorial spitsvondige gesprekken bij zichzelf gevoerd, waarin hij de koning steeds
weer met nieuwe argumenten overtuigde van zijn ongelijk. En ook nu zou hij daartoe
wel lust hebben gehad - een breed opgevat dispuut - de Mauritius dit keer geboren
uit de behoefte niet om de intentie en het geloof, neen, òmgekeerd juist, om de goede
werken te verheerlijken - immers, Uwe Majesteit, en immers, Padre Diego de Chaves,
die wel wat voorbarig uw denunciatie zond naar het Toledaanse tribunaal, Mauritius
en zijn officieren stierven voor het geloof, dit staat vast, maar is het ook

Simon Vestdijk, Het vijfde zegel

279
bewezen, dat zij uit het geloof stierven? Men kan, logisch geredeneerd, voor het
geloof sterven en niettemin ongelovig zijn! In dat geval betreft de intentie niet het
geloof, doch de handeling van het sterven voor het geloof, zijnde slechts het
wilsbesluit dat aan die handeling voorafging; wanneer ik derhalve het moment van
dat wilsbesluit of van de overwegingen die ertoe leidden uitschilder, dan verheerlijk
ik de handeling, de marteling, kortom het goede werk; daarbij laat ik volkomen in
het midden of deze mannen geloofden of niet geloofden en wàt zij geloofden; zij
konden geloven in Javeh, in Allah, in de heidense goden aan wie zij weigerden te
offeren, in de god der Indianen, - en toch gedood worden om Christus' wil; dan waren
zij geloofsgetuigen volgens Jacobus minor en ketters volgens Paulus, maar aangezien
u, Padre de Chaves, zweert bij Jacobus...
In een heerlijke ontspanning van zijn gehele wezen, grijnzend in superieure spot,
blikte hij door het venster in de nevel, die het Toledaanse stadsbeeld tot een karige
schets had teruggebracht. Maar zijn blik gleed verder, gleed terug, en bleef rusten
op de Begrafenis van graaf Orgaz, op het kleine portret van Philips de Tweede, die
daar in de geschilderde hemel laatdunkend zijn zware onderkaak vooruitstak. De
bleek groene ogen, roodomrand, voegde hij er uit zijn herinnering aan toe, de
openhangende mond, - en het was weer volmaakt dat toonbeeld van lijdelijke
weerstand en ironische verstorvenheid geworden, dat hem nu, voor het eerst op deze
ochtend, een licht afgrijzen begon in te boezemen, alsof dìt het was dat hem bedreigd
had en voortaan bedreigen zou, - dit, het enige. Hij wist niet waarom. Alles zou wel
goed aflopen, dacht hij. Preboste als Sociniaan was een belachelijkheid, dit moest
aan te tonen zijn, evenals zijn eigen loyaliteit, die toch boven alle twijfel verheven
was voor wie iets verder keek dan de letter van het toevallig gesproken woord. Vanzelf
zou alles zich schikken... Maar de kóning zou hij nog een keer van zijn leven willen
zien om te weten te komen wat er omging achter dat bleke voorhoofd, welke
gedachten ten opzichte van hem, de schilder,... een grenzenloze onverschilligheid,
een vaderlijke toegenegenheid, - of was het hier: ‘God de Vader haat de Zoon,’ - die
zonderling blasphemische stelling, waarmee Esquerrer eens zijn mystische ommekeer
had toegelicht? Geruime tijd hield hij zich nog bezig met deze drie mogelijkheden,
en hij verwisselde ze en draaide ze om, en zij leenden elkaar hun kenmerken in de
mistigheid van zijn ingesponnen denken.
In de namiddag was hij in de eetzaal bezig om achter in een kast naar boeken te
zoeken, die aan de aandacht der familiares waren ontsnapt. Zijn honger naar lectuur
was al groter geworden, hij begreep niet hoe men leven kon zonder boeken. Achter
zich hoorde hij Gerónima en Eufrosina de las Cuevas tafelgerei opbergen in een
andere kast; zij deden

Simon Vestdijk, Het vijfde zegel

280
of hij er niet was, en om vooral te laten merken, dat zijn bedrijvigheid er niet op
verminderd was door zijn tocht naar de Casa Santa, zocht hij met verdubbelde ijver
verder. Juist ontdekte hij een oude handleiding voor het bereiden van verf, een voddig
drukwerkje met vieze duimafdrukken in rood en paarsrood in alle schakeringen, toen
de stem van Miguel tot hem doordrong.
‘Señora, Don Pedro Moya de Contreras wenst u te spreken.’
Voor de vrouwen iets konden zeggen, had Greco zich al omgedraaid in zijn
hurkende houding. Nauwelijks beseffend wat hij deed, zette hij zijn woorden kracht
bij door het besmeurde boekje heftig tegen de achterkant van de kast te gooien, waar
het flessen aan het rinkelen bracht.
‘Laat hem in het zijvertrek, Miguel, en vraag of hij wachten wil,’ gelastte hij, zijn
hand nog naar voren gestrekt na de worp, zijn hoofd ver naar links gewend. Toen,
na een snelle draai naar rechts: ‘Tante, wilt u mij en Gerónima alleen laten?’
Zwijgend gehoorzaamde Eufrosina. Miguel had de kamer reeds verlaten. Een tijd
lang zwegen beiden.
‘Weet je waarvoor hij komt?’ vroeg hij eindelijk.
Zonder zich nog woordelijk het korte gesprek met de inquisiteur te herinneren,
doorzag hij hem, alsof hij zich met hem bezig had gehouden vanaf de minuut van
zijn ontwaken, terwijl het toch in werkelijkheid veeleer de koning geweest was die
hem door het hoofd had gespookt! Maar wellicht zag hij daardoor het door Don Pedro
vertegenwoordigde gevaar, nu het eenmaal in zijn gezichtskring was getreden, des
te scherper, zoals men ook sterren sneller in het oog krijgt, wanneer men er vlak
naast kijkt. Zijn allereerste opwelling bij Miguels woorden was die van de malicieuze
koppelaar geweest, die zijn vrouw blootstelt uitsluitend om te genieten van eigen
meerderheid, - oudergewoonte dus, het had niets te maken met de losprijs! Dat hij
díe zou wensen te betalen, - in de vroegere speelse vorm, - had hij als mogelijke
gedragslijn slechts aanvaard gedurende het kleinste onderdeel van een seconde, even
voordat hij het boekje neergooide, en deze minieme, automatisch opgewekte
karakterloosheid werkte nu als de prikkel tòt daden, - de kracht en de vrijheid tot
zuiver handelen herkreeg hij, door zichzelf, zij het ook zeer kortdurend, in de
weerzinwekkendste rol te weten!
Maar het moeilijkste kwam nog, de zwaarste beproeving, onvoorzien, en waartegen
hij geen wapens bezat. Het was de gedweeheid waarmee zij hem aanhoorde, terwijl
hij haar snel op de hoogte bracht van de keuze die op dit ogenblik van hen verwacht
werd! Geen blos van verontwaardiging, geen uitroep, geen aansporing tot handelend
optreden! Wilde zíj de prijs dan betalen? Het was ondenkbaar...
‘Je neemt het erg kalm op!’ fluisterde hij, terwijl hij haar met beide handen bij de
arm greep, ‘je vindt het niets buitengewoons! Ga dan naar

Simon Vestdijk, Het vijfde zegel

281
hem toe, als het je onverschillig laat! Misschien is dit al lang voorbereid, op die
bijeenkomsten...’ - Met boosaardige spot schudde hij haar heen en weer, om haar
aan te moedigen heen te gaan, maar niets dan een blanke, vredige verwondering
bereikte hem uit haar ogen. Hoeveel domheid daarin schijnbaar ook schuilen mocht,
haar antwoord, dat nu volgde, onthulde alles; er hoefde niets aan toegevoegd te
worden, het legde een maandenlang opgekropt gevoel bloot tot aan de wortel, en het
verjoeg als op slag de schimmige verdoolde dialectiek, de voorwendsels om alles op
zijn beloop te laten, - waartoe hij tòch nog in staat geweest zou zijn...
‘Jíj was het die onverschillig bleef. Ik weet niet wat jíj wilt...’
‘O goed,’ zei hij mat, schuldbewust voor zich heenstarend, ‘dan ga ik naar hem
toe.’
‘Neen, niet! Laat Miguel het doen!’
Tot buiten het vertrek moesten haar woorden te verstaan zijn, en nu was zíjn arm
het die zich in haar greep bevond. Zij was volkomen veranderd, al haar indolentie
was weggevaagd, en in deze angstige ontreddering, met die grote pupillen, die bevende
mond, leek zij hem bijna begeerlijk. De weg naar de deur trachtte zij hem te versperren
tot het laatst, maar hij schoof haar opzij, drukte haar handen, kuste haar heftig, ter
geruststelling nog snel verzekerend:
‘Ik zal hem niets doen.’
En aan die mogelijkheid dacht hij ook niet meer. Al te zeer vervulde hem het
liefdegevoel, waartoe hij tegenover Gerónima nog in staat bleek te zijn, een tragische
liefde onder de hoge druk van gevaren, geen trage sensualiteit meer, zoals vroeger
wel. Het speet hem, dat dit moment voorbij was. Het had hem de angst ontnomen
voor wat nog geschieden moest, maar ook de geestdrift, de onberedeneerde woede.
De beloning was voorafgegaan aan de daad, die nu al het zware en lusteloze verkreeg
van iets dat ingehaald moest worden...
Don Pedro Moya de Contreras vond hij in de zaal waar de Uitdrijving van de
Wisselaars boven de schouw hing. Voor hij zich tot de bezoeker wendde, die bij een
van de vensters stond, keurde hij dit schilderij met een opmerkzame blik. Hij zei,
zonder ironie:
‘Mijn vrouw ontvangt u niet, Don Pedro. Later ook niet.’
De rechter staarde naar de grond, en trok langzaam een van zijn met bont gevoerde
handschoenen aan. Natuurlijk had hij rekening gehouden met de mogelijkheid van
deze afloop. Daartoe was immers ook de Moorse vrouw besteld, die in zijn
slaapvertrek reeds uren op hem wachtte, als reserve, als troost bij mislukking. Zelfs
moest hij zich bekennen, dat de bruine huid hem op dit ogenblik aanlokkelijker
voorkwam dan de blanke van Géronima de las Cuevas. Het was vreemd, maar de
aanslag van Iñez de Torres, die men hem voorlopig nog verzwegen had, was niet
eens

Simon Vestdijk, Het vijfde zegel

282
nodig geweest om hem met een zekere onwennigheid te doen denken aan àlle blanke
vrouwen. Sinds zijn ontmoeting met Pablo de Fez had de Morería merkwaardig veel
van haar oude macht over hem hernomen, en dagen lang had hij de data van
huwelijksinzegeningen bestudeerd en de antecedenten van de ene jonge, gelukkige
bruid na de andere. Steeds keerde men terug tot zijn oudste voorkeur; het moest nu
maar een smulfestijn worden, nam hij zich voor. Onderwijl zou het recht dan zijn
loop hebben, hier in de Casa del Greco.
‘Het is dom van u,’ zei hij eenvoudig.
‘Ja, ik weet het,’ zei Greco, wie het accent van menselijk meegevoel niet ontgaan
was in die oude, doffe stem, ‘maar ook wij Grieken hebben onze pundonor, Señor.
Eén verzoek: laat u Preboste vrij. Ik verklaar mij bereid een goede Santiago voor u
te schilderen, voor ik gevangengenomen word, na 8 December.’
‘Och, neen,’ zei de ander, en zette zich in beweging naar de deur. Het drong niet
eens tot hem door, hoe goed de schilder op de hoogte was van het tijdstip waarop
alles voor hem geëindigd zou zijn, zo ver was hij weg in zijn gedachten. Die gedachten
waren kleurig en zwaarmoedig, en speelden zich af onder een warmere hemel dan
in het winterse Toledo. Hij was zeven jaar oud, en wandelde met zijn moeder, een
witte, buigzame gestalte, in de buurt van de Guadalquivir; zij hadden het kasteel van
zijn vader ver achter zich gelaten, verder dan gewoonlijk, misschien waren zij de
weg wel kwijt... Hij zuchtte. Hoe diep in iemands herinneringen konden die Moorse
vrouwen een mens niet terugstoten. Hij lette niet meer op de Griek, die hem zwijgend
tot de patio vergezelde, waar familiares de wacht hielden bij zijn draagstoel.
De verdere dag hield El Greco zich onledig met het wegkrabben van de beeltenis
van Doctor Don Pedro Moya de Contreras op de Begrafenis van graaf Orgaz, - de
Markies de Villena, die achteraan stond, zou voor hem in de plaats komen, als hem
ooit nog werd vergund het schilderij te voltooien. Het bleek een tijdrovend werk te
zijn; de verf knarste onder het mes; het was wat men noemen mocht een hard portret.
Vluchtig speet het hem, dat hij de machthebber dit spoorloos verdwijnen niet
aangekondigd had.
Gerónima ontweek hij zoveel mogelijk. Hij besefte, dat het moment hunner
hereniging niet te herhalen was, en hij had geen lust de held voor haar te spelen.
Meer en meer begonnen zijn gedachten zich bezig te houden met Esquerrer, die 's
avonds door Fernando de Cisneros in het tragische lot van zijn ouders zou worden
ingewijd; dit, gevoegd bij de omstandigheid, dat hij, door Don Pedro's machinaties
aan Gerónima te onthullen, zijn eed van geheimhouding feitelijk reeds geschonden
had, deden het plan in hem rijpen ook Esquerrer in vertrouwen te nemen en

Simon Vestdijk, Het vijfde zegel

283
hem alles te vertellen over het proces en de voorgeschiedenis. Wanneer de monnik
ten minste niet te veel geschokt zou zijn door Fernando's verhaal...
Daar Esquerrer een van de eerste gasten was, kon de schilder hem met een enkel
woord ongemerkt op de hoogte brengen van het bezoek, dat hem om negen uur te
wachten stond. Ten einde zonder opzien te verwekken het vertrek te kunnen verlaten,
- de zaal met de Venetiaanse spiegels was het, waar Greco de eerste maal Don
Fernando ontvangen had, - werd Esquerrer dicht bij de deur geplaatst, vlak naast
Andrés Nuñez, de pastoor van de Santo Tomé, die reeds eerder was gekomen. Daarop
volgden allengs Covarrubias, de Villena, Eusebio de Villaroja, Diogenes Pasomonlio,
de Griekse arts, en natuurlijk Manusso en de twee leerlingen, die bleek en zwijgzaam
naast elkaar zaten, alsof het lot van Preboste hun reeds boven het hoofd hing. Niet
verschenen waren, behalve Lucas de Allende die reeds weken van te voren had
afgezegd, de schilders Luis de Velasco, Bias del Prado en Luis de Carvajal: schuchter
voorteken van wat hem en zijn gehele familie later in de vorm van eerverlies veel
vollediger en openlijker treffen zou, en bijna bespeurde hij iets als dankbaarheid,
omdat de anderen, Nuñez en de Villaroja vooral, kans hadden gezien hun angst of
gewetensbezwaren te overwinnen. Of wisten zij nog van niets? Met zekerheid was
dit alleen te zeggen van Luis de Castilla, die, zó uit Cuenca vandaan, zelfs zijn broer,
de deken, nog niet had ontmoet. Maar zijn twijfel werd al spoedig opgewekt, toen
de Castilla hem apart nam, hem op zijn gewone hartelijke wijze bij de schouders
pakte, en met een veelbetekenend lachje zei:
‘Vanavond komt er een geheimzinnige bezoeker voor je, Dominico! Kijk niet zo
verschrikt!... Hij komt van heel ver, meer zeg ik niet.’
Reeds doorschokte hem de gedachte, dat Fernando de Cisneros gevangengenomen
was, alles had bekend, - dat de Castilla dit wist, en nu óók al een verradersrol speelde...
Van heel ver komen: dat kon slaan op Fernando's verblijf in de koloniën!... Slechts
met moeite onderdrukte hij dit boze vermoeden.
Er was nog een andere gast, die Covarrubias geïntroduceerd had: Padre Juan de
Mariana, Jezuïet en beroemd historicus, maar in Toledo, waar hij de laatste tien jaar
gewoond had, meer in het bijzonder bekend om zijn onredelijke angst voor de
Inquisitie, waarmee hij vroeger enkele onbeduidende geschilpunten had moeten
uitvechten. Sindsdien dacht hij zich, evenals Miguel Carcandil, overal vervolgd, was
steeds in de weer met denkbeeldige verdedigingsschriften, maakte aantekeningen in
gezelschap, en sprak alleen nog over dogmatiek, waarvoor hij van nature niet de
minste aanleg bezat. Zo ook nu. Voor de Griek was het zenuwslopend aan te moeten
zien, - en de spiegels zorgden er wel voor, dat hij het overàl zag, - hoe deze kleine,
dikke geleerde, wiens gewelfd voor-

Simon Vestdijk, Het vijfde zegel

284
hoofd door een omhooggeschoven uilenbril werd bedekt, voortdurend zeer tersluiks
bezig was met een stompje potlood kleine papiertjes vol te krabbelen, waarbij de
argeloze kanunnik hem met kennersogen gadesloeg. Daarbij dan een vloed van
scholastische taal, - over het probabilisme, de genadeleer, de vrije wil zelfs! - die
Luis de Castilla mocht vervelen, maar waaronder de kunstenaar samenkromp als
onder een verfijnde foltering, vertrouwd als sommige van deze onderwerpen hem
waren uit het verhoor van de vorige avond. Hierover door buitenstaanders te horen
spreken bleek nog iets geheel anders dan er zelf in eenzaamheid over te philosopheren,
te meer waar de Mariana's onrust het tot stand komen ener belangeloos platonische
geleerdensfeer volkomen verijdelde. Tijdens de discussie, waartoe zijn opmerkingen
het sein waren, wendde hij zich ook al tot Esquerrer, die hij plotseling als Franciscaan
had herkend, en de Franciscaanse genadeleer, waaraan de Jezuïet Francisco Suarez
zoveel ontleend had, werd nu onder het mes genomen, en de geleerdste termen
kaatsten door het vertrek, en Eusebio de Villaroja wees de vrije wil binnen zijn
grenzen, en Luis de Castilla gaapte, en Covarrubias keek glimlachend van Greco
naar de papiertjes en van de papiertjes naar Greco... een onnoemelijke bevrijding
was het voor hem, toen de knecht Miguel zijn betrouwbaar en onschrander gezicht
om de hoek van de deur stak en hem bij zich wenkte.
‘Fray Francisco!’
Greco zei het op fluisterende toon. Maar toen Esquerrer opstond om hem te volgen,
waren er reeds vijf, zes paar ogen op hem gericht, waarvan hij er enkele uit de spiegels
opving: ogen van de leerlingen, in angst dat hun beurt nu gekomen was, ogen van
Padre de Mariana, die zich zijn prooi voelde ontgaan, ogen van Covarrubias, die niet
wist of er een hoorbare verklaring was gegeven van deze onderbreking, en de ogen
van Manusso Theotocópuli die loensten. En dit alles vermenigvuldigd in de talrijke
Venetiaanse spiegels: een verwarrend spel, dat in de beklemmende stilte na Greco's
vertrek de gehele ruimte te beheersen scheen, achter de rug van de personen die het
opwekten, een volte en een gedrang van blikken die geen uitweg wisten, blikken die,
met grote afstanden in zich, vlak voor zich staarden op een geslepen rand alsof zij
verziende waren, bange blikken die naar houdingen deden raden en bepaalde handen,
ogen scheef, van opzij, gehalveerd, ogen bovenop een barst, ogen die naar zichzelf
terugkeken, of die zichzelf hardnekkig niet wilden zien! Een aquarium van ogen,
boeiend voor een physicus misschien, - maar in het huis van een schilder was het
waanzin. Waanzin, die er niet op verminderde, toen er weer beleefde glimlachjes
onder die ogen ontstonden, toen al die afzonderlijke expressies, - brokstukken, zo
scheen het, uitgeworpen door één rinkelende schrikexplosie, - zich op hun glasscherf
aanpasten aan de eisen der conversatie...

Simon Vestdijk, Het vijfde zegel

285
Intussen stond de Griek met open mond te kijken naar een vrij klein manspersoon;
die zich zo ondoordringbaar vermomd had in een mantel met opgezette kraag en een
hoed met afhangende rand, dat alleen de bruingebaarde wangen bewezen, dat hier
geen sprake was van de bezoeker, die op dit uur verwacht werd. Esquerrer keek mee,
verlegen en onzeker. Eerst toen Greco vlak bij hem kwam, scheen het phantoom tot
een gefluister over te willen gaan; als achter dik bordpapier klonk het:
‘Laat mij alleen in een kamer, Dominico, niet die monnik erbij. Apelles post
tabulam.’
Apelles post tabulam! Dat kon alleen Pompeo Leoni zijn. Toevallig was het een
uitdrukking, die Greco van de beeldhouwer overgenomen had en ook wel eens
gebruikte; in elk geval had hij haar nooit uit een andere mond gehoord...
Aan het verzoek werd snel voldaan; Miguel kreeg bevel om Fernando de Cisneros,
wanneer hij kwam, in de zaal met de ‘Uitdrijving’ te laten, waar Esquerrer zo lang
op hem wachten zou, terwijl Greco en Leoni zich terugtrokken, in een vertrekje niet
ver ervandaan.
Maar welke comedie werd hier gespeeld? Niet voordat de beeldhouwer, na zich
met moeite uitgepeld te nebben, hem lang en krampachtig aan het hart had gedrukt,
ontdekte Greco de werkelijkheid achter het spel. Pompeo Leoni bleek volkomen uit
zijn evenwicht geraakt te zijn. In zijn goedhartige goudbruine ogen welden tranen,
die op zijn baardje rolden, zonder er door te worden opgeslorpt, waarschijnlijk ten
gevolge ener vettige pommade, waarvan Greco de geuren opsnoof. Daar hij niet
snikte of zich in de ogen wreef, scheen het een natuurlijk reinigingsproces te zijn,
waaraan zijn innemend hovelingengezicht zich onderwierp.
‘Ik ben vanavond gekomen, incognito,’ zei hij gedempt, maar met een voller
stemgeluid dan men na die tranen verwachten zou, ‘omdat het minder opvalt tussen
de andere bezoekers. Ik ben hier al twee dagen; vanmiddag sprak ik Luis de Castilla...’
Greco deed een stap achteruit. - ‘Je schaamt je hier te komen, omdat ik door het
Heilig Officium word vervolgd?!’
Allerminst verontwaardigd, verdedigde Leoni zich op officiële toon:
‘Schaamte, vriend, is mij verre! Ik ben alleen voorzichtig. Ik ben hier gekomen
om je te waarschuwen, - niet evenwel voor het Heilig Officium, dat slechts een
schakel uitmaakt van de keten die je binden zal, doch voor de koning!’
‘Wat je zegt!’
‘De koning is op je gebeten, omdat...’
‘Ja dat weet ik!’ onderbrak Greco hem spottend, ‘om de brief van prinses d'Eboli,
dat staatsgevaarlijk document, waarmee de sluwe Griek de loop der
wereldgeschiedenis heeft willen wijzigen! En intussen word ik hier onderhouden
over de goede werken en de Socinianen!’

Simon Vestdijk, Het vijfde zegel

286
aant.

‘Dwaal om Godswil niet af, Dominico! De redenen waarom de koning...’
‘Ik geloof dit trouwens niet, Pompeo! De Chaves misschien, maar Philips niet!
Hij was te vriendelijk, hij liet me een Bijbelboek zien, de Apocalyps...’
‘Qui nescit dissimulare, nescit regnare,’ zei Pompeo Leoni, beide handen in een
overstulpend gebaar voor de borst brengend, maar voor hij verder kon gaan trok
Greco die handen met een ongeduldige ruk naar beneden, alsof Leoni met dit gebaar
iets hinderlijks, iets vijandigs of ongeoorloofds deed. Op strenge toon vroeg hij:
‘Sinds we elkaar in het Escorial zagen, heb ik je vier maal geschreven. Je
antwoordde me steeds. Heb je aan iemand verteld van wat er in die brieven stond?’
‘Voor zover ik mij herinneren kan...’
‘Ik wil je niet van verraad verdenken, Pompeo. Het zou afschuwelijk zijn... Maar
die brieven moet men dan geopend hebben, ongemerkt. Alles, lètterlijk alles wat ik
je schreef is hierin Toledo aan het tribunaal bekend! Men heeft mij dingen voor de
voeten geworpen... Merkwaardig, ik praat mijn mond al weer voorbij. Spreek híerover
ten minste met niemand.’
Maar het was duidelijk, dat de laatste woorden niet meer tot de beeldhouwer
doordrongen. Zijn gezicht had een grauwe tint aangenomen, waartegen de frisse
kleur van baard en snor afstak als geverfd. Wankelend deed hij een paar passen
achteruit, en liet toen het hoofd rechts op de borst vallen, geknakt, marionetachtig
verslagen. Deze beweging herhaalde zich gedurende het nu volgend gesprek talloze
malen, beurtelings rechts en links, dat wil zeggen, Pompeo Leoni gooide met een
zekere kracht zijn kin tegen de borst, liet zijn hoofd daar ter plaatse twee, drie keer
veerkrachtig naschommelen, waarna hij het omhooghief om even later hetzelfde aan
de andere kant te herhalen. Toen hij na deze reeks van kinbonzen eindelijk geheel
op de hoogte was, dus wist, dat Greco, tegen zijn verwachting, door de Inquisitie
was verhoord, - iets dat eigenlijk reeds gelijkstond met een vonnis, met de hele
nasleep van ontering en vernederende straffen, - en dat Preboste zich in hechtenis
bevond, keerde hij tot normalere, minder hoekige bewegingen terug.
‘Dan is het toch niet meer te loochenen dat de koning je verderf wil,’ klaagde hij,
mat en elegisch zingend, ‘waaròm, ik weet het al evenmin als jij; het is een netwerk
van intriges waarin ook ik de weg niet meer vind...’ - Deze bekentenis van het
onvermogen om intriges te ontraadselen duidde op een grote inzinking in zijn
gemoedstoestand. Zelfs de schilder viel dit op; levendig stond hem voor de geest hoe
gul Leoni geweest was met verklaringen voor de weigering van de Heilige Mauritius!
- ‘Ik had je eerder moeten waarschuwen, maar eerst vijf dagen geleden viel Miguel
d'Antona door de mand.’

Simon Vestdijk, Het vijfde zegel

287
aant.

‘Miguel d'Antona? De dwerg?!’
‘Hij en geen ander. Ik voerde hem zo dronken als een mismaakte dwerg maar
worden kan...’
‘Maar waarom? Wat gaat híj ons aan?’
‘Beste Dominico, ubi meum invenio, ibi vindico!’ verklaarde Pompeo Leoni, snel
herstellend van zijn diplomatieke onmacht, ‘de kleine leek mij een karakteristiek
sujet om een beknopt plastiekje aan te wijden... Maar welk een geniepige inborst!
Hij zat alleen stil, als hij mij treiteren kon, op Italië afgeven, mijn vrienden
belasteren... Zo kwam hij op jou, het Griekse smeerpenseel, zoals hij je geliefde te
noemen. Maar al spoedig, toen ik merkte, dat hier zaken van gewicht aan het licht
konden treden, liet ik hem praten, en moedigde hem zelfs aan, met woord en daad,
waarbij ik, wat het laatste betreft, de bijstand van god Bacchus inriep.’
Het verhaal van de beeldhouwer, bloemrijk en met Latijnse spreuken doorspekt,
kwam verder hierop neer, dat Miguel d'Antona, in dronkenschap snoevend, het
geheim had verraden van de achtervolging waaraan El Greco blootstond van de kant
van Padre Diego de Chaves (bijgevolg van de koning, zoals de dwerg meende, omdat
dit voor de hand lag). De Chaves had het Toledaanse tribunaal aan het werk gezet,
en ten overvloede een spion naar Toledo gestuurd, die hem door Miguel d'Antona
zelf was aangewezen, als men de dwerg geloven mocht. Deze beweerde in een van
de zalen van het Escorial een gesprek te hebben afgeluisterd, waarin Greco een
Franciscaner monnik had uitgenodigd om in Toledo te komen, zodra hij daartoe
gelegenheid vinden zou. Een betere spion, een op wie minder verdenking viel, bestond
er niet. De gang van zaken wees zich toen vanzelf; de Chaves maakte gebruik van
zijn invloed op de Franciscaan Juan de los Angeles, en zo werden door tussenkomst
van deze mysticus de geestelijke oversten van de monnik ertoe bewogen hem met
een bepaalde opdracht naar Toledo te zenden.
‘Zijn naam is Fray Francisco Esquerrer,’ besloot Leoni, die nog niets bemerkt had
van de veranderingen in het uiterlijk van zijn vriend, ‘hij moest je uithoren over je
godsdienstige overtuigingen, je tot ketterse uitlatingen provoceren misschien wel,
de eerloze schelm! Je moet hem hier hebben gezien... Heilige Moeder Gods,
Dominico! Dominico!! Er is toch nog niets verloren!’
Verschrikt liep hij naar voren. Hij dwong de schilder, wiens bleekheid op een
naderende flauwte scheen te duiden, plaats te nemen op het rustbed, dat in een hoek
van het kamertje stond. Hij ging naast hem zitten, klopte hem op de schouder, liet
zijn stem mannelijk en troostend gonzen, en verspilde een overdaad van gebarentaal
aan een wanhoop, die hij beurtelings poogde te bestrijden door haar te overtreffen
met gebalde vuisten en een ten hemel geslagen blik of te bagatelliseren door middel

Simon Vestdijk, Het vijfde zegel

288
aant.

van een soort zwakzinnige joligheid, waarvan de grondtoon in de herhaaldelijk
uitgesproken overtuiging bestond, dat de kunst eeuwig was en de troosteres van
armen en bedrukten. Gewend om zijn gevoelsuitingen in te schakelen op het moment
dat hemzelf daartoe het meest geschikt voorkwam, bevreemdde het hem nauwelijks,
zijn vriend eerst nú te zien reageren op het besef dat hij verloren was. En zelfs niet
uit nieuwsgierigheid, laat staan uit een vermoeden naar de eigenlijke grond van
Greco's wanhoop, informeerde hij verder naar Esquerrer - Esquerrer was afgehandeld,
nu het verslag was uitgebracht, want dit verslag, de kwaadaardige dwerg, Pompeo's
list, de wijn, de intrigante samenhang, was de hoofdzaak geweest!
‘Sperat infestis, metuit secundis alteram sortem bene praeparatum pectus,’ klonk
het plechtig en goedkeurend, toen de schilder eindelijk opstond, met knikkende
knieën. Hij besloot partij te trekken van Leoni's vergissing; wat hij zei was nauwkeurig
aangepast aan diens mentaliteit.
‘Mijn arme vrouw... Mijn jongens... Wat dacht je, Pompeo, bestaat de mogelijkheid
nog om de koning gunstig te stemmen?’
Pompeo Leoni fronste het voorhoofd en dacht enige tijd na. - ‘Een voetval, beste
Dominico, als de koning hier in Toledo is, of... Of: de vlucht!’
‘Dat is mij al eerder gezegd,’ liet de schilder zich ontvallen.
‘Door wie?’ vroeg Pompeo Leoni, vol beroepsijver op deze onbekende raadgever,
en toen, fluisterend: ‘Toch niet door hèm?... Die monnik zoëven - wàs hij het,
Dominico?...’
‘Door... Pompeo, het is beter, dat je nu heengaat! Mijn gasten wachten. Ik moet
nadenken. Kom terug, als je ten minste niet denkt, dat het je schaden zal...’
Zo namen zij dus afscheid van elkaar. Zwaar vermomd, waagde de beeldhouwer
zich eerst op de gang, nadat Greco had gekeken of geen der gasten daar toevallig
rondliep. Het was kwart over negen; uit de zaal met de ‘Uitdrijving’ drongen stemmen,
waaronder het scherp gearticuleerde geluid van Fernando Alvarez de Cisneros.
Bij die stemmen was het dat hij steun zocht, het kwartier dat hij nog te wachten had,
daar op de gang, in de buurt van de zaal waar zij spraken. Het timbre van Fernando's
stem had iets buitengewoon kalmerends voor hem, hoewel die stem niet zelden toch
blijk gaf van ongeduld, geprikkeldheid, drift zelfs. Maar het was een bevelvoerder
die daar sprak, een meester, een man met onthullingen (en niet zo stumperig als die
van Pompeo Leoni!), een man die bezig was met woorden de tijd te verbrijzelen, die
het verleden bezwoer en de doden deed herleven, - doden, die, zo ze hem, de Griek,
al niet bekend waren geweest, toch gelden konden als zijn lotgenoten. Maar behalve
dit was het nog iets anders dat hem

Simon Vestdijk, Het vijfde zegel

289
steeds dichter langs die deur deed sluipen om kracht of verlichting te vinden door
die stem. Die stem maakte Esquerrer tot iets anders dan hij was - dan hij had moeten
voorstellen, op bevel van zijn superieuren! Een kind was geen spion, - een kind,
waaraan zojuist onthuld werd wie zijn ouders waren geweest, eerst recht niet, - maar
een zoon van levend verbrande ketters gedacht als handlanger der Inquisitie,
provocateur of verrader, dat was niet minder dan monsterlijk, tegennatuurlijk
onbestaanbaar!...
Zo maakte hij zijn bestaan draaglijk, terwijl hij op de tenen langs die deur liep,
steeds maar langs die deur. Het duurde wel heel lang. Van wat er gebeuren zou, nadat
de heerszuchtige spreker vertrokken was, had hij niet het flauwste vermoeden, maar
het zou iets onherstelbaars zijn, en nu reeds, als vluchtig die gedachte hem beroerde,
was er méér nodig, was er iets bedenkelijks en laakbaars nodig om kalm te blijven,
om niet die deur open te stoten en midden in dit gesprek te zeggen wat hij te zeggen
had. Dit andere drong zich vanzelf aan hem op; het was niet zo, dat hij het besluit
ertoe nam en dan, onhoorbaar, tot vlak bij de deur sloop om te luisteren, - want dit
was het nieuwe middel ter zelfbeveiliging dat hij had ontdekt, - neen, hij betrapte
zich reeds op afluisteren, toen hij nog niet eens de verontschuldigingen had
geformuleerd die hem zelfs in deze situatie noodzakelijk voorkwamen. Wat deed hij
hier anders dan zich afleiding verschaffen, die men ook aan een zieke, een stervende,
een veroordeelde niet misgunnen zou? Door te gaan luisteren misdeed hij niets!
Fernando de Cisneros was iemand wiens geheimen hij reeds kende! En wat Esquerrer
betreft, was tegenover hem niet àlles geoorloofd nu?...
Zo stond hij dus tegen de deur geleund, en lúisterde, en begreep langzamerhand.
Het stadium der onthullingen scheen achter de rug te zijn. Ontroering viel er weinig
meer te bespeuren, - enig tegenstreven van Esquerrer, - aandrang, bevel, steeds weer
bevel van Fernando de Cisneros! De 8ste December, altijd weer diezelfde datum,
bereikte drie maal het oor van de luisterende Griek. De 8ste December, het feest van
de Onbevlekte Ontvangenis, over vijf dagen. En dan: de processie, - nog eens de
processie, - de processie waaraan de koning deelnemen zou! Over de kansen die
iemand uit die processie had, - een monnik, tussen andere monniken voortschrijdend
in wijde bruine pijen die alles verbergen konden, - om, niet door een afzetting
gehinderd, op een moment van verwarring, stilstand bij een rustaltaar bijvoorbeeld,
dicht bij de koning te komen en te doen wat Fernando de Cisneros zelf niet doen
kon... Over plicht, - schimmen verzoenen, - schande uitwissen, - en daartegenin
steeds dat jammerlijke, gebarsten geluid van Francisco Esquerrer, die niet wilde, of
wel wilde, daarover vermocht de luisteraar zich geen duidelijk oordeel te vormen...
De Cisneros scheen hem ‘Antonio’

Simon Vestdijk, Het vijfde zegel

290
te noemen, iets dat jarenlange intimiteit suggereerde en een ontzaglijke afstand tot
de Griek. - ‘Antonio, de verrader’, - hoe bevredigend zou het zijn deze woorden bij
zichzelf te fluisteren, en dan te denken, dat dit eens Francisco Esquerrer was geweest...
En lang nog spraken zij zo, die twee; argumenten werden verscherpt, aanwijzingen
verduidelijkt, schuchtere tegenwerpingen despotisch afgewezen door die stem die
steeds hetzelfde herhaalde: processie... ongehinderd... koning... plicht. En Greco
bedwelmde zich, hunkerend, aan die vreemde wereld van moord en doodslag in
kiem; hij klampte zich vast aan die woorden als een nieuwsgierige vrouw, die zich
achter deuren familiegeheimen toeeigent, de ogen groot in het donker, de neus plat,
de mond slap geopend...
Fernando de Cisneros trof hem ongeveer in het midden van de gang, alsof hij
zojuist was komen aanlopen. Elkanders blik vermeden zij niet. De Cisneros zag er
uit, alsof hij een uitputtende arbeid achter de rug had; zelfs op de anders toch zo
droge huid van zijn gegroefd voorhoofd stonden zweetdruppels. Hij was goed gekleed,
maar het galeiboefachtige in zijn wezen was Greco nooit zo opgevallen als thans,
niet zozeer door wat hij zojuist had afgeluisterd als door die indruk van lichamelijke
verbruiktheid. Greco's hand hield hij lang vast; men kon menen, dat dit gebaar zijn
spieren nog beheerste, dat hij ook Esquerrer's hand zo lang had vastgehouden...
‘Ik dank u voor de gelegenheid, die u mij verschaft hebt,’ zei hij tot afscheid, ‘en
in uw eigen beproeving wens ik u het beste toe. Er is weinig kans op, dat we elkaar
ooit nog ontmoeten.’
Greco bracht hem niet verder dan het begin van de trap naar de patio: Esquerrer
mocht hem niet ontsnappen! Terwijl hij zich terughaastte naar de deur, die op een
kier was blijven staan, werkte Fernando's aanwezigheid nog in hem na; hij had het
gevoel of zijn taak vergemakkelijkt werd door die schijn van kolossale
lichaamsinspanning bij de ander, door die lange krachtige handdruk, nabevend in
zijn eigen spieren.
De vrij grote zaal, waar de monnik, voorovergebogen, de handen verstrengeld, op
een stoel tegen de muur zat, werd door twee kaarsen verlicht, die reeds ver waren
opgebrand. Het schilderij boven de schouw, de Uitdrijving van de Wisselaars uit de
Tempel, verkreeg er een grillig leven door; bijna lag er iets opruiends in het geselend
gebaar, waarmee Christus aanving de tempel te zuiveren, en in de afweerhoudingen
van de halfnaakte gestalten links, de omgeworpen tafel, de vallende vrouw met de
arm over het hoofd. En het was duidelijk, dat dit barre geweld de schilder op een
geheel andere wijze afleidde dan 's middags, toen hij, alvorens zich tot Don Pedro
Moya de Contreras te wenden, eveneens een blik geworpen had op het schilderij.
Hij liep om Esquerrer heen, naar het raam, dat vochtig beslagen was, en liep weer
terug, doelloos rond-

Simon Vestdijk, Het vijfde zegel

291
warend, het hoofd diep ingetrokken tussen de schouders, het vogelprofiel telkens
met een ruk, van onder uit, op de zittende gericht, alsof hij een goede gelegenheid
zocht om hem te bespringen. Als er íets was waarvan hij de belemmering voelde in
deze minuut, dan was het de menselijke adel, - ondanks de heftige, encanaillerende
actie, - van die Christusfiguur daar hoog aan de wand, waartegen zijn eigen gestalte
afstak als die van een kleine, vulgaire twistzoeker. Maar ook tegenover de dodelijke
getroffenheid in Esquerrer's gezicht leek elk verwijt een profanatie. Wat zweefde
hem al niet op de lippen, - één bepaalde opmerking vooral, reeds op de gang
geformuleerd: ‘Nu begrijp ik waarom u mijn onafgemaakte vraag in het Escorial zo
goed onthouden had!’ - of iets anders ter inleiding, een kwetsende toespeling
bijvoorbeeld op de ‘goede werken’, ten aanzien waarvan Esquerrer's
provocateursdiensten, als hij zich goed herinnerde, wel het onomstotelijkst
vaststonden, - maar het hielp niet, hij bleef aarzelen, rondsluipen, loeren, zich maar
al te zeer bewust van de onwaardige ruzietoon, die reeds belichaamd scheen in zijn
silhouet tegen de muren: een zwart en dierlijk tafereel van list en hinderlaag, - geen
wrekende gerechtigheid! En reeds was het Esquerrer die een knokige hand, gekromd
onder het licht, ophief als om de last op te tillen van een gewicht aan jaren en jaren,
en toen te spreken begon, met lange tussenpozen, doch zonder klacht in zijn hees en
slepend stemgeluid.
‘U moet op de hoogte zijn, Messer Dominico, heeft men mij gezegd; u weet dus
wat mij verscheurt op dit ogenblik. Laat ik het niet erger maken dan het is... Maar
het is mij of uw schilderijen mij alles reeds voorspelden; niet zonder reden wordt
mijn afkomst mij onthuld in uw huis juist...’
Antwoord scheen hij niet te verwachten. Greco staarde hem aan met de verwezen,
dan verraste blik van iemand die een voorwerp snel uit het gezicht ziet verdwijnen
en het na een trage boog voorbij de horizon onverwacht terug ziet komen, met dezelfde
snelheid. Voor het eerst steeg door die opmerking over zijn ‘huis’ de wrevel in hem
op, de verontwaardiging, de wil om te vernietigen...
‘In de Opening van het Vijfde Zegel,’ zo ging Esquerrer verder, terwijl hij zijn
hoofd moeizaam van links naar rechts bewoog, alweer alsof hij iets zwaars trachtte
te verplaatsen, nu in dwarse richting, ‘schilderde u martelaars, die om wraak roepen,
na jaren nog. Over deze vergelding, tégen God, God afgedwongen, over de dood
heen, spraken wij eens...’
‘Wij spraken over meer dingen,’ zei Greco met gesmoorde stem, langzaam
opkomend uit zijn loerend gebukte houding. Maar Esquerrer lette niet op wat hij zei.
‘Dit visioen is werkelijkheid voor mij geworden vanuit het verleden, - alsof de
tijd niet meer bestond, zoals ook in de Openbaring staat te lezen... Wrok heb ik nooit
gekend, ook nu niet. Alleen weet ik nu, dat

Simon Vestdijk, Het vijfde zegel

292
er een moment in het leven kan komen, waarop men het zich tot plicht rekent de
wereld te vernietigen, - àlles te vernietigen, omdat het niet waard is dat het bestaat,
- een moment waarop men bezield is met een blinde tegenkracht, opgewekt door
dat.. door die marteling.’
‘Te vernietigen, ja,’ mompelde Greco, wiens doffe woede zich zo innig had
verbonden met het gevoel van zielsverwantschap met de ander, dat de naderende
uitbarsting - en hij wist, dat het geen volle minuut meer duren kon - hem bijna een
zinnelijke bevrediging toescheen, die nu alreeds in zijn borst, zijn middenrif, met
duizend zachte vingers aan het rondroeren was. Nimmer was de lust om te verpletteren
wat men liefheeft zo gerechtvaardigd door alles wat er aan vooraf was gegaan. Want
niet alleen dat het recht aan zijn zijde was, - ook Esquerrer zelf, de schuldige, hielp
mee aan de ontknoping, verschafte de gedachtenverbindingen en de wachtwoorden!...
Esquerrer's eentonige stem was hoorbaar:
‘Eén ding zei hij mij, over het zwartgeblakerde van haar lichaam, het witte lichaam,
dat zwart werd... Waarom moet dit ook voor míj lichamelijk zo martelend zijn, vooral het plotselinge van die verandering... Neen, ik mag mij daar verder niet in
verdiepen. Weet u nog, op uw Espolio, hoe ik de Mariafiguur zag als de gekruisigde,
- de schaduwen op haar gezicht als met roet geschilderd...’
‘Ik schìlder niet met roet!’ riep Greco met zeer grote heftigheid, en bijna had het
onzinnige van dìt begin de ontlading geleid in de banen van een honende schaterlach,
‘ik schilder met modder, vervloekt, want ik word met modder gegooid! U dweept
met dingen die niet de minste waarde meer voor mij bezitten, dingen die ik haat! U
spint gedachten uit rottenis! U klaagt over een dode vrouw, al is het dan uw moeder,
terwijl híer, luister goed, terwijl híer de levende vrouw geweld wordt aangedaan!’
Dit was voor niemand begrijpelijk meer. Maar Esquerrer's ingespannen fronsen,
de gewilligheid waarmee hij zijn best deed om iets te vatten van deze verwarde tirade,
prikkelden hem er toe op de ingeslagen weg voort te gaan. Nog beheerste hij zich,
niet om de ander te sparen, doch om de ontknoping zo lang mogelijk uit te stellen,
en het genot, dat die ontknoping schenken zou..
‘U begrijpt niets. Dat is dan zeker de ware armoede des geestes om u niet af te
vragen wat u mij aandeed! Hoe zou ik mijn schilderijen niet haten; was u niet evenzeer
door Don Pedro besteld als de Santiago die ik naar u schilderde?...’
‘Ik? Besteld?’ vroeg Esquerrer in de uiterste verbazing. Greco knikte een paar
maal bevestigend en balde woest de vuist, ineenkrimpend tot zijn loerende
spronghouding. In hem raasde de stroom verder, met beschimpingen als ‘vuile
bedelmonnik’ en ‘mystieke schelm’, woorden die vreselijk zouden sissen achter de
tanden.

Simon Vestdijk, Het vijfde zegel

293
‘Ik mag u geen verwijt maken. Iedere Spanjaard heeft immers de plicht als spion op
te treden voor de Inquisitie!’
‘Spion?!’
‘Wilt u het loochenen? Systematisch heeft u mij uitgehoord, u bent hier gekomen,
als model, als vriend, alléén ter wille van uw opdracht; ik heb dit kunnen controleren
toen ik verhoord werd door de schavuiten, gisteravond. Alles waarover tussen ons
gesproken werd keerde terug, theologie, mystiek, het geloof en de werken, de gnosis,
Arianisme, wat niet al!’
‘Maar dit is vreselijk, dat u dat denkt,’ stamelde Esquerrer, die opgestaan was en
met gevouwen handen op de kunstenaar toeliep, ‘ik was die opdracht geheel vergeten
de laatste tijd, en ook in het begin heb ik er nooit ernstig werk van gemaakt!’
‘Dus tòch een opdracht...!’
‘Men zei mij, dat u in de orde der Franciscaner Tertiariërs treden zou, en droeg
mij op uw gezindheid te beproeven. Ik vond dit een onaangename taak, maar schikte
mij, omdat vóór de priesterwijding wel vreemder opdrachten gegeven worden, die
gewoonlijk niets anders ten doel hebben dan de gewilligheid van de betrokkene te
toetsen, zuiver formeel dus... Geloof me toch, Messer Dominico, geen ogenblik is
het in mij opgekomen, dat het hier ging om een vervolging door de Inquisitie!’
‘Het gaat om mijn bed!’ kefte Greco, tot het uiterste gebracht door de subtiele
teleurstelling van Esquerrer minder schuldig te bevinden dan hij verwacht had, en
toch ook niet volkomen ònschuldig, ‘en ú heeft daartoe meegewerkt, u bent een erger
verrader dan Monsignore Beccadelli, die in Italië mijn leven bedierf; u schijnt niet
eens te weten wat u Gerónima heeft berokkend! Na Don Pedro Moya de Contreras
bevredigd te hebben, zal zij hetzelfde lot ondergaan als uw moeder! Of neen, eerst
kunnen de alcaides van het Heilig Officium zich nog met haar vermaken!’
Onherstelbaar verviel hij nu in de toon van de ergste gruwelsprookjes, al mocht
het dan eens in de vijf jaar voorkomen, dat vrouwelijke gevangenen door cipiers van
de geheime gevangenis werden misbruikt. Maar geen middel was hem te kras of te
banaal, mits hij Esquerrer er maar mee wonden kon. Dit waren geen verwijten meer,
dit was geen wraak, geen strafoefening, - dit was eenvoudig de lust in het folteren
zelf, in het folteren van iets dat hem zo na stond als deze Franciscaner monnik! En
tot zijn grote vreugde zag hij, dat zijn woorden doel hadden getroffen. Gewaarschuwd
door Don Pedro's handkus, die proclamatie van bezitsrechten, mede door hem
aanschouwd, en misschien met meer verbazing dan door de anderen, begreep
Esquerrer zo prompt welke gevaren Gerónima bedreigden, dat de uitleg die Greco
nu ondernam, onder het afschilderen van steeds afgrijselijker mogelijkheden, vrijwel
overbodig was. Maar hij wist niet van ophouden, en toonde zich zo vinding-

Simon Vestdijk, Het vijfde zegel

294
rijk als leefde in hem de overprikkelde verbeelding van een dier vroeg-Christelijke
kluizenaars, die dag en nacht en een hele woestijn voor zich hadden voor de
bedenksels hunner schrijnende zinnen. Daarbij was het kenschetsend voor zijn
zielstoestand, dat alle waarden en accenten zich eigenmachtig verschoven, uitglijdend
haast bij ieder woord dat Esquerrer bereikte. Het was kenschetsend, dat hij, hoewel
hij voortdurend over haar sprak, zelfs niet in het voorbijgaan aan Gerónima dacht,
het arme, weerloze slachtoffer! Het was kenschetsend, dat de betekenis die hij aan
Don Pedro, Gerónima's belager, toekende, schoon op zichzelf niet onjuist, geenszins
correspondeerde met zijn eigen geheime angst, die zich na Leoni's onthulling veeleer
op de koning was gaan betrekken! Bij Esquerrer intussen moest de overtuiging zich
wel vastzetten, dat zonder Don Pedro het gehele proces ineen zou storten tot een
dossier vol vodden, - hetgeen Don Pedro de schilder overigens zelf verzekerd had...
En ten slotte was het kenschetsend, dat hij bij zijn opmerking over Beccadelli
allerminst in ernst meende, dat diens verraad in zo belangrijke mate overtroffen werd
door dat van de Franciscaan: neen, de laatste betékende zoveel meer voor hem, ten
gevolge waarvan ieder verraad honderdvoudig werd vergroot, dàt was het wat hij
had moeten uitspreken, indien hij niet bevangen was geweest door het misvormendste
van alle affecten: dat van de rechtmatig opgeblazen moralist, die zich rechter waant
over zijn medemensen, maar die in werkelijkheid niets anders is dan een slechte beul,
een beul die de gewichten vervalst, die zijn foltermiddelen niet weet te doseren, en
een beul van zichzelf bovendien...
Maar El Greco bezat voldoende zelfcritiek om deze alomverbreide razernij
onmiddellijk te staken, toen hij merkte welke verwoestingen zij reeds had aangericht.
Eén blik op Esquerrer's armzalige gestalte, die krachteloos naast de schouw leunde,
en reeds bekroop hem een machteloze spijt. Wat had hij gedaan?... Hij wist niet, al
voelde hij vaag zich aan iets vreselijks schuldig gemaakt te hebben, dat de monnik
in een soortgelijke toestand verkeerde als hijzelf aan het eind van het verhoor door
Padre de Priego. De natuur bedoelde dit goed, zij liet de ontbinding toe in een geest
om te redden wat er te redden viel, als ultiem geneesmiddel. Met dit verschil evenwel
dat bij Greco deze toestand herstelbaar was, bij de monnik niet, of slechts na zeer
lange tijd. In die staat van onverschillig overwicht had de schilder een glimp
opgevangen van iets waarover de mysticus altíjd beschikte. Maar de mysticus, op
zijn beurt uit die onzalig-zalige sfeer nòg dieper in zichzelf teruggestoten, brak zijn
ziel aan het onbestaanbare, werd tot een blok hout, een door de wind bewogen dode
struik, een effigie van zichzelf, búiten zichzelf, daar waar de demonische zelfinkeer
niet meer van de waanzin is te onderscheiden. Francisco Esquerrer had een weg
ingeslagen waarvan geen terugkeer mogelijk was, - maar wat jammerlijke uitdrukking
daarvan

Simon Vestdijk, Het vijfde zegel

295
in het lichaam, welk een stompzinnigheid in die glazig starende ogen, die de schilder
zelfs niet schenen te zien, toen deze zo dicht over hem heengebogen stond als
Fernando Alvarez de Cisneros, met de papieren steek tussen de vingers, heengebogen
had gestaan over het portret van de Heilige Jacobus major, dat op Antonio de
Herrezuela leek...
‘Fray Francisco...’
Geen antwoord kwam, ook al trachtte Esquerrer de lippen te bewegen. Trekkingen
in zijn gelaatsspieren begeleidden deze poging. Daar in zijn ogen nog een begin van
begrijpen lichtte, kon dit alles, te zamen met die bleekheid en dat verval, doorgaan
voor het beeld van een zwaar zieke, die zich op menselijk niet geheel onwaardige
wijze tegen een hinderlijk gebrek verzet. Eerst toen de monnik in beweging kwam,
blijkbaar met de bedoeling het vertrek te verlaten, openbaarde zich een
onevenredigheid, buiten de grenzen gelegen waarop nog van enig vergoelijkend
medegevoel sprake kon zijn. Alles wat Greco de laatste minuten gepijnigd had
verdween, en een grote verkilling nam bezit van hem. Er was geen reden meer
Esquerrer ergens hard om te vallen, - maar evenmin was er een reden om hem te
sparen of zich weer met hem te verzoenen. De oude ontsnappingsmogelijkheid deed
zich voor: Esquerrer te zien als belachelijk, - en was hij dit niet, zoals hij daar
voorzichtig zijn voeten neerzette, met omhooggeheven knieën, of hij op glas stapte,
de mond geopend, het hoofd deerlijk scheef? - hem te zien als een vernield stuk
speeltuig, een leeggezogen vrucht, waarvan de schil kon worden weggeworpen bij
de grote hoop, bij de bedelaar Balthazar en de idioot Isidro de la Barra...
Terwijl hij besluiteloos achter de monnik aanliep, trokken ongewone geluiden zijn
aandacht. Hij keek op: vlak boven hun hoofd scheen iemand de gehele breedte der
Casa te doorkruisen, stampend door alle vertrekken. Op andere plaatsen sloegen
deuren, werden stemmen hoorbaar met gedempt geroep. Juist doofde een der kaarsen,
de andere brandde zwak. Esquerrer stond verwezen voor de deur, omhoogziend naar
zijn enorme, nu enkelvoudig geworden schaduw, hoekig geschouderd waar de
monnikskap hing. Maar nu sprong, na een crescendo van rappe voetstappen, de deur
open, en schuin achter elkaar, verschrikt hun vaart remmend, toen zij Esquerrer
gewaar werden die nog naar boven keek, vertoonden zich Gerónima, haar tante, en
Andrés Nuñez, de geestelijke. Door het onzekere licht was de uitdrukking van hun
gezichten niet te bepalen. Gerónima riep het eerst, vertwijfeld:
‘Pablo! We mochten je niet roepen, Dominico!’
‘Pablo!’ riep ook Eufrosina de las Cuevas, met een bittere blik op de Griek, ‘hij
is uit zijn bed gehaald, het lam!’
‘Wat is hier gaande?’ vroeg Greco aan de pastoor, die met zijn figuur geen raad
wist, afgeleid als hij werd door het zonderlinge gedrag van de

Simon Vestdijk, Het vijfde zegel

296
Franciscaan, die om de drie nieuw aangekomenen trachtte heen te sluipen, en het
donker opzocht. Greco stampvoette om een verklaring.
‘Hij is door familiares opgelicht, gevangengenomen!’ schreeuwde Eufrosina.
‘Pablo? Een kind nog? O, die schavuiten!’
‘Wees voorzichtig, Dominico!’
Greco liep tot vlak bij de drempel, waar hij roerloos staan bleef, de ogen op
Esquerrer gericht. Nuñez volgde zijn blik; hij bewoog de wenkbrauwen twijfelend
op en neer, verborg een hand onder de soutane, en op een toon van onbedoeld verwijt
zei hij:
‘Er gebeuren hier vreselijke dingen, Dominico.’
‘Pablo, dat lam, wat heeft die misdaan?’ jammerde de oude vrouw, zich beurtelings
tot alle aanwezigen wendend.
‘Ja, er gebeuren hier vreselijke dingen,’ herhaalde Greco zacht, ‘maar ìk ben geen
lam.’ - Hij ging op Esquerrer af: ‘Gaat u liever weg.’
‘Dominico!’ waarschuwde Gerónima fel.
‘Gaat u liever weg. En onmiddellijk!’
‘Ga niet zo te keer tegen de Padre!’ viel Eufrosina woedend in, ‘hij weet niet wat
hij doet, mijn Griekse namaakneef! Straks jaagt hij òns ook nog weg!’
Maar zo toornig zwol Greco's stem aan bij de tweede herhaling van zijn bevel, dat
allen zwegen. Esquerrer maakte een beweging, alsof hij verschillende dingen bijeen
moest garen voor hij vertrekken kon. Over zijn opgetrokken rechterschouder Greco
aanziend, scheen hij met de lippen een half vragend ‘ja’ te vormen. Dan boog hij het
hoofd voor Gerónima, strekte beide handen uit alsof hij haar om vergiffenis smeekte,
en liet toen zijn handen zweven in een dwaas, zegenend gebaar, waarmee hij zowel
Gerónima als Greco te omvatten zocht. Allen staarden hem na, toen hij in het
gangduister verdween, langzaam en toch als vervolgd, waarbij het uiteinde van het
geknoopte koord telkens schrikachtig naast de donkere pij opwipte.

Simon Vestdijk, Het vijfde zegel

297

Vijftiende hoofdstuk
Judas
Slaap: dit was het enige dat hem nog redden kon, slaap overdag als het ging, slaap
in verdubbelde mate 's nachts. Midden in de nacht zocht hij Gerónima op, voor het
eerst na maanden. Over datgene wat hen beiden belaagde spraken zij niet. Hij
verbaasde zich over het beveiligend karakter van omarmingen, die hem nooit zo
vreemd hadden toegeschenen, die hij met zijn verstand niet peilen kon. Wellustige
verjagers van angst waren het, - verjagers van het beeld van Francisco Esquerrer
vooral, maar Esquerrer keerde terug in iedere gedachte, en in de eerste plaats was
het wel Gerónima zelf die daarvoor zorgde, de volgende ochtend, en die hem er door
haar inlichtingen tevens aan herinnerde, dat nu reeds twee bewoners van de Casa del
Greco in hechtenis waren, dat dus de vervolging onhoudbaar haar gang ging, en zo
traag en veelbetekenend in haar berekende climax, dat hem nog steeds gelegenheid
geschonken scheen te worden terug te komen op zijn besluit niet de verrader te willen
zijn van zijn eigen vrouw.
Gerónima vertelde hem, hoe zij en Eufrosina 's morgens vroeg Jorge Manuel
hadden uitgehoord. Al spoedig vernamen zij over de Moor, die de jongens bij de
poort van Esquerrer's klooster op verdachte wijze aangesproken had - in gezelschap
van Esquerrer zelf! Dit laatste kon toeval zijn, maar voor Greco was het een nieuwe
aanwijzing voor een schuld, waaraan hij in het nuchtere daglicht al haast niet meer
had willen geloven... Des te geruststellender was het iemand anders te kunnen
betichten, omdat ook hijzelf ten opzichte van Pablo schuld moest bekennen.
Ondenkbaar was het namelijk allerminst, dat men het Moortje uitsluitend gevangen
had genomen om er zich van te vergewissen of hij inderdaad niet besneden was,
zoals Greco tegenover de fiscaal had verklaard. Een dergelijke leugen, het feit van
de besnijdenis zelve nog daargelaten, eiste reeds de allerstrengste straffen, waarvan
de jongen gemakkelijk zijn deel kon krijgen, indien er bepalingen bestonden die deze
onmenselijkheid rechtvaardigden...
Esquerrer's verraad (nu hij het tòch niet vergeten kon) van alle kanten te bekijken
was het beste middel deze ondraaglijke gedachten op een afstand te houden. Van
zijn bruusk optreden had hij spijt; ja, hij had zich moeten matigen, - maar matigen
als een streng rechter, die onbevooroordeeld een onderzoek leidt! Het was stellig
geen toeval, dat hij, Gerónima aan dit onderzoek onderwerpend, levendig deed denken
aan een Padre de Priego in het klein. Of Esquerrer haar nooit gevraagd had naar zijn,
Greco's, godsdienstige overtuigingen? Of hij met haar over de Tertiariërs had
gesproken, en wel eens over de vrije wil? Weinig hou-

Simon Vestdijk, Het vijfde zegel

298
vast gaven de antwoorden die volgden, - en dit prikkelde hem te meer, omdat ook
in zijn eigen herinneringen soortgelijke leemten schenen te bestaan, 's Morgens, kort
na het ontwaken, had hij getracht aanknopingspunten te vinden in alles wat geschied
was het laatste half jaar. Pover resultaat! Een warnet van woorden en gedachten,
waaruit het voornaamste was verbleekt; dingen die hij Esquerrer verteld had, - over
zijn Drieëenheidstheorieën bijvoorbeeld, - maar die ook Sènsino wist, of Preboste,
die men op de avond van de 2de December in allerijl verhoord kon hebben, onder
bedreiging met tortuur. Andere punten, Esquerrer's interpretatie van de Espolio
vooral, die zo gezien àlles had van een valstrik, waren in het verhoor juist níet
aangestipt; wéér andere, niet minder verdachte, - het dogma van het geloof en de
goede werken, - konden evengoed berusten op vèrgaande combinaties uit de
inlichtingen van Diego de Chaves. Ten slotte dan: Esquerrer's onmiskenbare, op
schuldbesef duidende verwarring bij Greco's toespelingen op hun eerste ontmoeting
in het Escorial en op de hofprediker Juan de los Angeles. Maar bewees dit, dat
Esquerrer op de hoogte was geweest van zijn werkelijke taak? Bij zijn overgrote
gevoeligheid kon die verwarring immers verklaard worden door de onschuldiger
spionnage, die de monnik dadelijk zonder omwegen had bekend, en die hij in
werkelijkheid nauwelijks had toegepast! Schuldgevoel door de opdracht alléén pleitte
slechts voor hem...
De vragen verliepen, de antwoorden werden al schaarser. Een tijdlang zwegen
beiden. Vertederd door zijn nieuwe verstandhouding tot haar, die wellicht nog zo
kort duren zou, wilde Greco haar niet hard vallen om de karigheid van haar
inlichtingen. Maar nu stelde zíj een vraag.
‘Verdacht je Fray Francisco dan, joeg je hem dan weg, terwijl je niet eens zeker
wist waaraan hij zich schuldig heeft gemaakt?’
Was hij eerlijk geweest, dan had hij moeten antwoorden dat hij er in het diepst
van zijn ziel van overtuigd was, dat Esquerrer zich nergens schuldig aan had gemaakt.
Lang keek hij haar aan voordat hij sprak. Hij zag, dat de gewone passiviteit geheel
uit haar gezicht verdwenen was, plaats had gemaakt voor iets uitvorsends en
verontwaardigds, een hartstochtelijk in de bres springen, een om rekenschap vragen
dat niet afliet. Maar wat kon zij ook weten?
‘Men is nu eenmaal hard, meedogenloos hard, Gerónima, tegenover een vriend
aan wie men zich heeft geopenbaard en die zich onwaardig toont. Ook al heeft Fray
Francisco er niet daadwerkelijk toe bijgedragen, dat ik over vier dagen
gevangengenomen zal worden, toch moest ik handelen zoals ik deed, gisteravond.’
Langzaam zag hij de angst in haar grote, zwarte ogen opkomen, - te langzaam.
Was het het nieuwe, kortstondige geluk van haar éénzijn met hem, dat zich niet wilde
laten onderbreken, was het haar bezorgdheid om Esquerrer die de bezorgdheid om
hèm in de weg stond?’

Simon Vestdijk, Het vijfde zegel

299
aant.

‘Ik heb betrouwbare berichten, dat hij ons voortdurend bespionneerd heeft,’ zei hij
streng, met opzet ‘ons’ gebruikend in plaats van ‘mij’.
‘Je zult misschien niet gevangengenomen worden,’ zei zij hortend, en dan, met
veel groter stelligheid: ‘En Fray Francisco is geen spion!’
Hij maakte een afwerend gebaar, alsof hij alles in het midden liet, en stond op. ‘Ik
maak mij ongerust, zoals hij gisteravond was, en deed! Al heeft hij een fout begaan,
hij lijdt meer dan jij, dat zie ik!’
‘Misschien schrijf ik hem nog,’ zei de schilder, met gebogen hoofd.
Enige uren later kreeg hij bezoek van Luis de Castilla en Alonso Ercilla y Zuñiga,
de dichter. Beiden deden officieel en verlegen; de Castilla's jovialiteit keerde pas
terug, in getemperde vorm, toen bleek dat men Greco gerust toespreken kon als
aanstaand gevangene van het Heilig Officium. Ercilla, die weinig zei, keek met grote
ogen rond in het huis van een bijna-veroordeelde, -onteerde, -verbrande, - als hij
Gerónima óók nog te zien had gekregen, zou zijn huiverende geboeidheid volmaakt
zijn geweest. Hij prees zich gelukkig, dat zijn Indiaanse, lijdend aan heimwee naar
haar geboorteland, de laatste tijd al monosyllabischer was geworden; ketterse
uitlatingen van minder dan twee of drie woorden bestonden er nu eenmaal niet...
Afgezien van deze éne kleine angst, zag Ercilla de wereld in zulke forse, heroïsche
lijnen, dat het hem nauwelijks belang inboezemde aan welke overtredingen de Griek
zich schuldig had gemaakt. De Castilla daarentegen, slim jurist onder zijn
dikhuidigheid, wenste een lijst, die Greco hem niet geven wilde, waarna zij enige
tijd vrij doelloos over Preboste doorspraken of afdwaalden naar bijkomstigheden.
‘Je hebt Sénsino te veel ontvangen, Dominico,’ zei de rechter veelbetekenend, ‘ik
verdacht hem allang, en wat hoor ik vanmorgen? Dat hij onder familiares is gezien,
met een zilveren kruis op de borst!’
‘Neen toch?’ zei Greco lusteloos.
‘La cruz en los pechos y el diablo en los hechos!’ rijmde Luis de Castilla bars,
met toch nog een onwillekeurige blik vol waakzaamheid op zijn medebezoeker, ‘en
ik hoorde nog meer, iets over Preboste. Voor ik verder ga: mijn broer de deken wil
niets doen, kàn ook niets doen. Volgens hem is je enige kans de val van Granvelle,
waarna wellicht hulp van bisschop de Quiroga of van de Suprema is te verkrijgen.
Naar verluidt, zal Granvelle niet meekomen naar Toledo. Overigens is het ook nog
niet zeker dat de koning komt; zijn afteer van onze stad is bekend. Maar wat voor
nut heeft dit alles? De opvallende spoed, waarmee je geval behandeld wordt, slecht
strokend met de estilo der Inquisitie met haar maandenlange consulten, duidt er op,
dat men iets of iemand vóór wil zijn, - mogelijk een persoonlijk ingrijpen van de
koning, - maar reken hier niet te veel op. Neen, neen, ik heb het dadelijk al tegen
Don Alonso gezegd: hier moeten andere dingen gebeuren.’

Simon Vestdijk, Het vijfde zegel

300
‘En Preboste?’ vroeg de schilder, toen de Castilla zweeg.
‘Preboste is gemarteld,’ gaf deze op nog barser toon ten antwoord, en liet er na
een pauze op volgen: ‘Zegt men.’
‘Zegt men,’ herhaalde Greco, en stond op om enige malen het vertrek op en neer
te lopen. Dicht voor de Castilla bleef hij staan: ‘Acht je 't mogelijk, dat ook kinderen
van elf jaar gemarteld worden?’
‘Waarom? Tot dusverre was de grens, practisch gesproken, dertien jaar. Waarom,
Dominico?’
‘Pablo is gevangengenomen.’
Een minuut lang werd er niet gesproken in het vertrek. Greco liep rusteloos heen
en weer; de Castilla bekeek zijn nagels, begon aan een ervan, die ingegroeid was, te
scheuren en trok een vies gezicht toen het pijn deed; Ercilla, bleker dan gewoonlijk,
liet zijn kogelvormig hoofd op zijn hand rusten. Zijn eigen kinderen waren nog geen
tien, maar lang zou dit niet meer duren, en het waren halve Indianen, en wilde jongens
bovendien. Wat hing hem niet boven het hoofd! De angst, die oude angst van hem,
bleek zich oneindig voort te zetten, bleek zich te kunnen splitsen en hem langs
zijwegen voor te zijn; het was niet één angst, het waren generaties van angsten! Tegen
dat zijn bruine, vroegtijdig verschrompelde vrouw misschien geheel verstommen
zou, waren zijn jongens elf of dertien, en in zijn verbeelding zag hij ze voor zich,
aan het spelen met hun lasso, en de lasso veranderde in het touw waaraan
beschuldigden aan de handen opgehangen werden, en hij zag ze gehurkt rondom het
nagebootste kampvuur op zijn patio, en het vuur veranderde in het vuur van de
brandstapel. Wat had men er aan, met zulke dingen in het vooruitzicht, of men dichter
was en conquistador en veel naam had gemaakt?
Luis de Castilla was het die de stilte verbrak. Hij onthulde het doel van hun bezoek:
Greco aan te sporen de vlucht te nemen zolang daar nog gelegenheid toe was. Dit
was de derde maal dat deze raad hem bereikte. De Castilla nam op zich, voor
Gerónima en Jorge Manuel te zorgen; Greco zou naar het buitenland gaan, waar ze
hem later konden volgen; indien hij het geld voor de reis niet tot zijn beschikking
had, verklaarde de markies de Villena, die zij deze ochtend hadden bezocht, zich
bereid drie duizend ducaten te verschaffen, - die hij overigens zelf lenen moest, dat
hoefde men de schilder niet te vertellen. Te goed wist hij, en uit eigen ondervinding,
hoe de oude markies alleen hielp met datgene waaraan hij geholpen wérd. Daar hij
een te verfijnd epicurist was om van het lijden van anderen getuige te willen zijn,
hielp hij bovendien bij voorkeur door middel van tussenpersonen. Vaak genoeg was
Greco zelf zo'n tussenpersoon geweest, - maar nu de rollen waren omgedraaid, nu
hij afhankelijk dreigde te worden niet van een markies, die hem, keuvelend over een
glas wijn, grootmoedig de huur kwijtschold, omdat Gerónima een nieuw satijnen
feestgewaad nodig had, doch van een mar-

Simon Vestdijk, Het vijfde zegel

301
kies, die zich hulde in het nobel en ondoordringbaar gewaad van stille weldoener
om hem uit de klauwen van het Heilig Officium te verlossen, - dat wil zeggen van
iets waartegenover iederéén wel stil, nobel en ondoordringbaar zou wensen te zijn!
- nu weigerde hij die hulp, nu weigerde hij nog voor hij er behoorlijk over nagedacht
had en het voor en tegen van het ontvluchtingsplan tegen elkaar had afgewogen.
‘Ik wil mijn oude vriend de Villena niet in moeilijkheden brengen; deze geestelijke
rechtbanken zijn alwetend en wraakzuchtig,’ zei hij, zonder opvallende spot, maar
zo beslist, dat de volbloedige rechter zijn joviaal gebulder vergat, waarmee hij gewoon
was weerstanden te breken, en de twee bezoekers niets beters wisten te doen dan
heen te gaan en hem over te laten aan zijn lot. Terwijl de Castilla onwillig het vertrek
verliet, hield Ercilla de schilder bij de arm tegen, gejaagd fluisterend:
‘Alwetend, zei u, Messer Dominico... Men weet toch niets van mijn verhouding...
niets van wat ik u vertelde over die bloedverwante...?’
‘Stel u gerust, ik verraad niemand, Don Alonso,’ zei Greco koel en ging hem voor
naar de deur.
Het eerste wat hij zag, toen hij uit verveling de voorkamer inliep, was het witte,
gezwollen gezicht van Juan de las Cuevas, dat ten gevolge van één of meer slapeloze
nachten afgedaald was tot een ontstellende vulgariteit. Hij had het voorkomen van
iemand die in het intiemste van zijn bestaan te kort is gedaan, iemand wie men
verboden heeft om te ademen of die tien maravedís betalen moet voor elke slok
pompwater. Aan de tafel, waarop de punten van zijn ellebogen kwaadaardig naar
voren staken, - zijn handen hield hij gevouwen in zijn dikke nek, - zaten, in volgorde,
Eufrosina de las Cuevas, Manusso Theotocópuli en Gerónima, te, zamen een
familieraad vormend, waarvan de burgerlijke allures Greco reeds onder normale
omstandigheden de grootst mogelijke weerzin zouden hebben ingeboezemd.
De zijdewever beantwoordde de vluchtige groet van zijn zwager niet. Hij scheen
midden in een uiteenzetting gestoord te zijn.
‘Als Preboste een ketter is, dan ook: weg er mee! Naar de galeien! Maar moeten
wíj daaronder lijden? Laat Dominico duidelijk verklaren, dat hij niets met hem te
maken wil hebben, dat hij hem altijd al verdacht heeft! En wat betreft dat Moorse...’
‘Dominico ben ik zeker,’ onderbrak Greco hem rustig, en ging vlak naast hem
staan, hem met de ogen dwingend tot opkijken. Maar Juan de las Cuevas was daartoe
moeilijk te bewegen; zijn moed was kleiner dan zijn onbeschaamd zelfbeklag. Op
huilerig verongelijkte toon zei hij:
‘Die praatjes in de stad vermoorden me nog. Men zegt, dat Dominico een Jood is,
dat hij gek is, dat hij aangeklaagd is wegens toverij. Mijn zaken verlopen op die
manier!’

Simon Vestdijk, Het vijfde zegel

302
‘Dat begrijp ik niet,’ zei Greco.
‘O neen? Ben ik soms niet aan je geparenteerd? We worden allemaal onteerd door
deze vervloekte geschiedenis: bloedverwanten, vriendjes, aangetrouwde
bloedverwanten, de hele aanhang van Messer Dominico El Greco!’
‘Voor Jorge Manuel is dat nog het ergste,’ begon Eufrosina, die de Griek wel
degelijk in de ogen durfde kijken, ‘hij zal niet mogen trouwen, ieder ambt is voor
hem verboden, en bij de Heilige Communie achter aan...’
‘Nu, nu, nu,’ zei Manusso, die zo scheef in elkaar gezakt op zijn stoel zat, alsof
hij ieder ogenblik onder de tafel kon glijden. Eufrosina wierp hem een woedende
blik toe, maar zweeg, toen zij Greco's ogen op zich gericht voelde, waarin de hoon
moeilijk te miskennen viel. Het viel hem op, dat over het proces zeer vrijmoedig
gesproken werd, de ban van de laatste dagen was geheel opgeheven, ieder kwam met
zijn mening voor de dag. Dat de angst zou uitbarsten in ruzie en onderlinge
beschuldigingen was aan alles te merken. Hij ging tussen Manusso en Gerónima aan
de tafel zitten, en met alle superioriteit van de man met cultuur en eruditie zei hij:
‘Jorge heeft, voorzover ik weet, de huwbare leeftijd nog niet bereikt. - Maar in
elk geval is hij niet besneden.’
‘Besneden?’ vroeg de zijdewever grof, steeds nog Greco's ogen vermijdend.
‘Besneden. Ik heb, en dat duidt wellicht op Joodse afkomst, op mijn schilderijen
Johannes de Doper altijd besneden voorgesteld. Daar gaat 't hele proces om, - je weet
't nu, Juan.’
Hulpeloos keek Juan de las Cuevas van de een naar de ander, in zijn zwarte,
hatelijke koeienblik de vraag: ‘Is dàt het?’
‘Het vreemde is,’ vervolgde Greco docerend, ‘dat Johannes de Doper inderdaad
besneden was. Ben jij ook besneden, Juan?’
‘Nu, nu, nu,’ bromde Manusso, dit keer tegen de andere partij, maar in Eufrosina
scheen de hel losgebroken te zijn; zij sloeg met de vuist op tafel, liet de tanden zien,
trappelde met haar voeten op de grond, uit alle macht schreeuwend: ‘Vuile taal
uitslaan, dàt kan hij!’ - en: ‘Blasphemeren, dàt kan hij!’ - terwijl Juan met de handen
over de oren in wanhoop het hoofd heen en weer wiegde, en Gerónima angstig één
hand onder de tafel naar Greco toeschoof, die die hand greep en niet meer losliet.
Toen de storm geluwd was, zei Juan de las Cuevas aarzelend, maar met een zeker
pedant overwicht, aangezien hij besloten had de Griek als niet helemaal bij het
verstand te beschouwen: ‘Laten we ernstig blijven. Het verwondert me niets, dat je
manier van schilderen de oorzaak van alles is. Men zegt dat je, - reeds op dat grote
schilderij voor de koning, - bepaalde heiligen op blasphemische wijze hebt uitgebeeld,
en zelfs,

Simon Vestdijk, Het vijfde zegel

303
aant.

maar dat heb ik niet goed begrepen, in een lachspiegel. - Als dat waar is, is het
gekkenwerk!’
‘Wie heeft je dat verteld?’
‘In het zijdeweversgilde praat men er zo over.’
‘En van wie hebben de zijdewevers het?’
‘Van wie? Waarschijnlijk van mensen die je schilderijen gezien hebben,
kunstkenners of schilders!’
‘En van wie hebben de schilders het?’
Juan de las Cuevas keek hem twijfelend en achterdochtig aan, en zei niets.’
‘Dan zal ik 't je zeggen,’ zei Greco, die aan Sénsino dacht, ‘de schilders hebben
't van de familiares, zodat de kring gesloten is.’
‘Daar begrijp ik niets van!’
Greco speelde met Gerónima's vingers. - ‘Dat hoeft ook niet, Juan. Om dingen te
begrijpen ben ik hier. Jij bent hier om dingen níet te begrijpen. Dat is zelfs een van
de belangrijkste verschillen tussen ons. Het is, terloops gezegd, het verschil tussen
linnen met verf er op en een dun laagje vernis, en zijde zonder iets er op. Ik wil je
nog zeggen waarop dat van die lachspiegel doelt, namelijk dat ik mijn figuren te
langgerekt schilder, te lange gezichten, kijk zo...’ - Op parodistische wijze trok hij
zijn mond omlaag en de wenkbrauwen naar boven, zodat het vel van zijn dunne neus
bleek werd van de trekking, en vervolgde toen ernstig: ‘Ik heb jullie iets te vertellen
over de werkelijke oorzaak van de vervolging...’
Maar Juan onderbrak hem reeds. - ‘O, dan begrijp ik...’
‘Ah, je begrijpt!’
‘... wat die spotcopla betekent waarmee men mij heeft vervolgd! Wel tien maal
heeft men mij het ding onder de neus gewreven. Die moet jij nu ook nog horen,
Dominico!’
‘Graag, als je niets beters weet. De dichtkunst der zijdewevers heeft mij steeds
aangetrokken.’
‘Ja, spot maar,’ zei de ander, die zijn schuwheid overwonnen had en Greco enige
tijd strak aankeek, voordat hij houterig en met verkeerde accenten begon te reciteren:
‘De las Cuevas' gekke zwager
Ter ere van de entrada
Schildert heiligen broodmager
Of ah endemoniada.’

Greco wendde zich tot de anderen, of díe er enige geest in konden ontdekken, haalde
toen berustend de schouders op en ging onmiddellijk verder:
‘Voorop stel ik, dat ik onschuldig ben...’

Simon Vestdijk, Het vijfde zegel

304
‘Bij het rooster van San Lorenzo, dàt zal je veel helpen, als je de brandstapel
beklimt!...’
‘Juan, dit is genoeg!’
‘Het is misschien iets te kras gezegd,’ gaf Juan toe, zonder enig blijk van schaamte
evenwel, nog vol wrok, dat de copla niet meer opzien had verwekt, ‘maar jullie kent
het spreekwoord: wie in de handen valt van het Heilig Officium, wordt, zo niet
verbrand, dan toch gezengd. En ik... en wij met ons allen worden óók gezengd, dat
is nog het ergste!’
‘En bovendien ìs hij niet onschuldig!’
Tot dusverre had Eufrosina de las Cuevas met onderdrukte opwinding het
twistgesprek gevolgd. Maar nu greep zij op beslissende wijze in. Zo onverbiddelijk
en parmantig zat zij rechtop, ondanks haar hoge schouder, dat men niet verbaasd
geweest zou zijn haar met vinger en duim haar donzig snorretje te zien opdraaien.
‘Dat noem ik geen onschuld, wanneer iemand een van de Señores Inquisidores zo
behandelt als Dominico die goede Don Pedro Moya de Contreras gedaan heeft, ja
zeker, Griekse neef, namaakneef, met dat schilderij van je in de kelders...!’
Hierop barstte een verward geschreeuw los, waaraan alle familieleden, behalve
Greco, deelnamen. Zelfs Gerónima was opgesprongen bij haar pogingen om haar
tante de mond te snoeren, die krijsend Don Pedro's edelmoedigheid roemde en de
heerlijke lekkernijen op de bijeenkomsten der Santiago-dames. Greco herkende haar
niet in haar toorn; hij verlangde naar het ogenblik terug waarop hij haar hand, - die
kleine, door de twist warm geworden hand, - weer in de zijne nemen kon. Juan
bepaalde zich tot vermoeid uitgeblafte tussenwerpsels, terwijl Manusso, die om de
tafel heenliep, waarbij hij, telkens bij een punt gekomen, zich met de vlakke hand
afzette om kracht te vinden verder te gaan, zich luidop beklaagde over het gemis aan
waardigheid dat hij, een Griek, gedwongen was op te merken bij Spanjaarden, die
beroemd waren om deze eigenschap. Het duurde vijf minuten voordat Greco zich
weer verstaanbaar maken kon.
‘Juan krijgt een slechte indruk van ons,’ zei hij sarcastisch glimlachend, ‘maar
dank zij onze goede tante kan ik nu ten minste kort zijn met mijn uiteenzettingen.
De oorzaak waarom ik bedreigd word door het kettergericht, jullie hebt er enig recht
op dat te weten, is inderdaad de inquisiteur met de lekkernijen, die tante Eufrosina
zoëven noemde. Hij wilde een schilderij van me, dat is óók waar, - maar hij wilde
meer! Hij wilde Gerónima, - hij wilde uw nicht, tante, hij wil jouw zuster, Juan!
Omdat ik daar begrijpelijkerwijs niet in toestem, word ik vervolgd, en voorzover ik
kan nagaan alleen daarom.’
Deze woorden maakten een diepe indruk. Don Pedro's reputatie was, althans bij
de mannen, te goed bekend dan dat zij aan de waarheid ervan hadden getwijfeld.
Machtig sloeg het in in hun verbeelding: een der

Simon Vestdijk, Het vijfde zegel

305
aant.

hunnen, hier aanwezig, belaagd te weten door knevelarij en eerroof! Alleen de
onregelmatig krakende voetstappen van Manusso waren hoorbaar in de stilte, waarin
zij Greco's mededeling verwerkten of, zoals Gerónima, zich er het beschaamde
middelpunt van voelden. Met haar hand weer in de zijne, hield zij het hoofd diep
gebogen, blozend, met gespitste lippen.
Manusso kwam naar voren, vervaarlijk loensend. Rusteloos openden en sloten
zijn vuisten zich in zijn broekzakken, alsof hij zich de dijen aan het krabben was.
Zijn stem was onherkenbaar: een scherp falsetachtig kraaien in plaats van het dikke,
dromerige gemompel van gewoonlijk.
‘Dat is... ondraaglijk, Dominico! Waarom geen aanklacht ingediend? Is dit Spanje?
Wij zijn Grieken, wij zijn van een der eerste Cretenser families! Wij...’
‘Jesús Redemptor, Manusso doet net of wíj een bedelaarsfamilie zijn! Manusso
de Grote! Och, wat een potentaat!’
‘Het zou niets helpen. Ik heb geen bewijs,’ antwoordde Greco, zijn philosophische
oom, die zich zo onverwachts als man van de daad ontpopte, met verraste genegenheid
aanziend, ‘bovendien zou ik me schuldig maken aan eedbreuk, indien ik iets
openbaarde van wat er in de Casa Santa gezegd is, door hem, door mij, - en zonder
getuigen dan nog! Ach, hij is slim, dat is zijn beroep immers...’
‘Slimmer dan jij,’ zei Eufrosina honds.
‘Als ik dus alles goed begr... versta,’ begon na zich herhaalde malen kuchend in
zijn stoel te hebben verschikt, Juan de las Cuevas aan een sonore en weloverdachte
samenvatting van het gesprokene, zijn vermoeide nachtbrakersogen wijd opengesperd,
alsof hij ergens in de verte een oplossing zag opdoemen, ‘dan is de situatie aldus:
wanneer jij en Gerónima in jullie tegenstand volharden, ga jij de gevangenis in en
wordt veroordeeld, tot galeien of sanbenito in het gunstigste geval; wíj zijn allemaal
onteerd, Jorge ook, - en ten slotte valt Gerónima tòch nog ten offer aan Don Pedro.
Is zo de situatie niet?’
‘Ja ongeveer, ongeveer,’ bromde Greco vaag. Over het laatste punt had hij nog
niet nagedacht. Het dreigde hem al zijn zekerheid te ontroven, en voor het eerst
voelde hij nu de behoefte zich af te zonderen om over deze dingen, - dit éne, en al
het andere, - rustig na te denken, zijn gedragslijn te bepalen, uitkomst te zoeken.
Terstond nam hij het besluit de familieleden midden in de beraadslaging aan hun lot
over te laten; bemoedigend drukte hij Gerónima's hand en stond op, maar voor hij
de eerste stap in de richting van de deur had gedaan, kwam Juan de las Cuevas'
zakelijk harde stem:
‘Welnu dan?’
Slechts langzaam drong de betekenis dezer vraag tot de aanwezigen door, - tot
Greco eerst, toen hij, vlak bij de deur, het verbluffend effect

Simon Vestdijk, Het vijfde zegel

306
op de anderen waarnam. Voor Juan de las Cuevas zelf in de eerste plaats verbluffend,
want deze oplossing, die allengs vorm aangenomen had in zijn log werkend brein,
was voor hem het natuurlijk resultaat van jarenlange overpeinzingen en combinaties,
en zeker niet het bewijs van een bijzonder geraffineerde schurkachtigheid. Zijn zuster
had hij indertijd goedschiks afgestaan in ruil voor... ja, voor wat eigenlijk? Dat wist
hij niet goed, in elk geval: in ruil. Maar de ruilhandel was mislukt, de Griekse
veroveraar was schromelijk in gebreke gebleven, en Juan de las Cuevas had zich al
evenmin kunnen koesteren in de glans van een beroemde naam als hij geld had
kunnen loskrijgen uit bijeengeschilderde rijkdom. Er was niet eens een kind naar
hem vernoemd. Wat lag dus meer voor de hand dan een níeuwe ruil onder de ogen
te zien, een níeuwe veroveraar welkom te heten, nu de oude hem en de gehele
zijdeweverij in zijn val dreigde mee te slepen? Wat Gerónima betrof voelde hij niet
zo heel veel verschil; zij was toch niet getrouwd met deze Griekse kwast?
Wat Greco bij de deur zag en hoorde was dit: een bloedrode en toornige Manusso,
die op Juan de las Cuevas afsprong en hem hardhandig heen en weer schudde, daarin
ten zeerste gehinderd door de tante Eufrosina, die hem van achteren bij zijn buis had
beetgepakt, maar toen, wegwijs gemaakt door zijn snauwende uitroepen, zich heftig
op de borst sloeg en, na een blik op Gerónima plotseling van front veranderend, zich
eveneens tegen de zijdewever keerde met zinsneden als ‘Ontaarde zoon van je
moeder!’ - en ‘Koppelaar dat je bent!’ - en ‘De Heilige Barbara zal het kind
beschermen, het arme, onschuldige lam!’ - Greco herinnerde zich, dat het inderdaad
de feestdag was van de Heilige Barbara, martelares uit een der eerste Christeneeuwen,
patrones van een zalige dood, ... een rustige dood... Nog buiten de deur hoorde hij
hun kijvende stemmen! Haastig vluchtte hij naar het achthoekig atelier.
Na het uitstel van zoveel ijdele overpeinzingen en innerlijke schijnmanoeuvres
overzag hij nu de gevaren die hem bedreigden in hun volle omvang. Dat de wijze
waarop hij Don Pedro getrotseerd had gelijkstond met een vonnis, begreep hij; het
was zelfs onverklaarbaar, dat men hem nog steeds op vrije voeten liet; die 8ste
December als limiet was toch geen officiële zekerheid! Bij ieder verstandig mens
zou het reeds dagen eerder opgekomen zijn, orde te moeten stellen op zijn zaken:
zich rekenschap te geven van wat hem te wachten stond, en van wat hij achterliet, vooral van dit laatste: het enige niet-problematische. Het was niet gering wat hij, El
Greco, achterliet, hoewel in zekere zin toch weer zeer gering, omdat het zijn eigen
weg vinden zou, zonder hem. Het behoorde al haast niet meer tot hem. Gerónima en
haar kind zouden verder leven, hoe dan ook, onteerd of niet onteerd. Francisco
Esquerrer zou in zijn klooster wonen, niet al te zeer gehinderd door een
gewetenswroeging, die, afgezien nog van het onbeduidende van zijn schuld, geheel
zou wor-

Simon Vestdijk, Het vijfde zegel

307
den opgeslorpt door wat hem uit zijn eigen verleden zo plotseling overvallen had.
Ofschoon Greco zijn plan om de monnik een briefte schrijven al weer had laten varen,
waren zijn achterdocht en zijn wrok het laatste uur eerder afgenomen; en zo niet,
dan richtten zij zich zeker niet meer uitsluitend op Esquerrer. In wezen waren deze
gevoelens geen andere dan die hij koesterde jegens Leoni, Castilla, Covarrubias
zelfs! Zij betroffen àl zijn vrienden, en bijna verheugde het hem wanneer er weer
een nieuwe bijkwam, - de markies de Villena bijvoorbeeld, - wiens bereidwilligheid
om maatschappelijke veiligheid en gemak op te geven ter wille van vriendschap in
twijfel getrokken kon worden. In argwaan was hij nu eenmaal slecht geoefend, - zijn
houding tegenover Alejandro Sénsino bewees het, - en nu hij voor het eerst van zijn
leven argwaan had opgevat, geschiedde dit weliswaar in verdubbelde mate, maar zo
ondoeltreffend, dat de ene boosdoener zich geheel voor de andere in de plaats te
stellen scheen, en er geen verschil in rangorde meer bestond tussen Esquerrer en
Leoni, Esquerrer en Benedetto Beccadelli, in wat zij hem hadden aangedaan, en in
wat zij hadden verzuimd. Had de geest van de verrader Bourbon, voormalige bewoner
van de Casa del Greco, over wie de Villena hem eens verteld had, bezit van het huis
genomen, hij zou in dit opzicht niet meer verstoken van onderscheidingsvermogen
geweest kunnen zijn! Het was waarlijk niet nodig Esquerrer's verradersrol nog eens
af te wegen met argumenten tegen en voor! Hij zag nu àlles door de bril van
‘verrader’, een bril die sterk samenvatte, maar dientengevolge elk afzonderlijk geval
ook verkleinde, vergoelijkte. Half en half had hij er zich al in geschikt: het was
misschien onmogelijk in het leven géén verrader te zijn, men verried immers voor
men het wist, men verried met iedere oogopslag en iedere gedachte, zonder opzet,
zonder boze bedoeling... En van zijn geprikkeldheid tegen Esquerrer restte al haast
niets meer dan het droeve verwijt, dat de monnik niet om zíjnentwil zo regelmatig
op bezoek was gekomen en belangstelling had getoond in zijn gedachtenleven, zijn
schilderijen...
In deze afrekening met het verleden begon nu eindelijk om aandacht te vragen
datgene wat hij achterlaten zou als grootste waarde van zichzèlf, zijn wezenlijke
levensvervulling, ook al had hij dan tegen Esquerrer volgehouden, in het vuur van
boze aanklachten, dat zijn schilderijen al hun betekenis voor hem verloren hadden.
Natuurlijk was dit dwaasheid, - als hij zich indacht hoe een beroemd schilder, een
gedreven en gelukkig werkzaam schilder, vervolgd door de Inquisitie als híj, zijn
laatste uren in vrijheid zou moeten doorbrengen, dan was er slechts één antwoord:
in zijn atelier, bij zijn werk, misschien zelfs schilderend! Merkwaardig, hoe weinig
hij van zijn schilderijen beneden in de kelders zag, wanneer hij de ogen sloot...
Wellicht omdat er geen voorstellingen bij waren die troost gaven?... Maar neen, welk
een jammerlijke gedachte,

Simon Vestdijk, Het vijfde zegel

308
- zij gaven kracht! Niets beter dan hun beeld zich in te prenten aan de vooravond van
een jarenlang verblijf in een sombere cel, waar de uren voorbij zouden kruipen...
Was het niet of hij ze van de aanvang af geschilderd had dáárvoor, van de aanvang
af dáárvoor in het kille duister had neergezet?...
Zorgvuldig vermijdend naar de schilderijen rondom hem te zien, - Orgaz en Espolio,
- trof hij de gewone voorbereidingen voor de afdaling: een pels, een hoed, een
flambouw. Sinds de avond met Sénsino was hij niet meer in de ‘moskee’ geweest.
Hij dacht aan diens venijnige opmerkingen over de Griekse of Byzantijnse invloed,
die, naast de gewone Italiaanse voorbeelden, zijn gehele werk zou hebben bepaald,
een volkomen uit de lucht gegrepen bewering ongetwijfeld, al viel hem, juist op dit
moment, een nieuwe overeenkomst in, waaraan hij vroeger niet gedacht had, namelijk
tussen het portret van de Heilige Jacobus major en twee mozaïeken van Griekse
kerkvaders in het baptisterium van de San Marco in Venetië. Maar ten slotte waren
dergelijke overeenkomsten altijd wel op te sporen, zo peinsde hij, te fantaseren
veeleer, zonder enige bewijskracht, - en in dezelfde stemming van weerbarstige trots
en honende afwijzing als tóen bereikte hij de ruimte met de Moorse bogen van
wit-rode steen en de afgebroken pilaren. De eerste vluchtige blik op zijn schilderijen,
die daar nog onaangeroerd stonden sinds Fernando de Cisneros de gelijkenis met
Herrezuela had ontdekt, drong door walm. Dit speet hem, want zo'n eerste blik, - die
dan niet vluchtig genoeg kon zijn, - was vaak beslissend; men onthield beter wat
men in zich opnam, alsof het tot op dat tijdstip nog geleefd en bewogen had, en zich
net niet had laten betrappen... Maar dit ‘net niet’ was misschien kenschetsend voor
zijn gehéle kunst; hij zou er een philosophisch tractaat over kunnen schrijven; mogelijk
kreeg hij verlof om dat in de gevangenis te doen, als hij er om verzocht... Lichamen
en gezichten had hij geschilderd die ‘net niet’ meer leefden en bewogen (keek men
er vlak naast, dan deden ze het misschien weer!). Zijn licht was ‘net niet’ het grote,
gezonde zonlicht; zijn heiligen waren ‘net niet’ heilig; de hel was iets dat zich ‘net
niet’ in de hemel had kunnen veranderen...
Terwijl hij onder het uitspinnen dezer gedachten zijn flambouw langzaam heen
en weer bewoog voor een zo gunstig mogelijke belichting, betrapte hij er zich op,
naar de rook terug te verlangen, die, na langs al die schilderijen heen gedwarreld te
zijn, geheel opgetrokken was. Kwam het door het navolgend contrast, dat ze zo
merkwaardig star en doods geleken? Het waren de afbeeldingen nauwkeurig zoals
hij ze zich herinnerde, het waren zijn kelderschilderijen, en toch waren zij anders,
er was iets uit weggenomen, of er was iets aan toegevoegd, - maar zoveel was zeker,
dat van hèm, de schilder, het onbedwingbare verlangen bezit nam om de fakkel neer
te smijten en weg te vluchten zo snel als de kleine

Simon Vestdijk, Het vijfde zegel

309
Alejandro Sénsino voor verdachte geluiden achter die oude stenen muur gevlucht
was! Bevend bleef hij staan. Wat had dit te betekenen? Hij bekeek alles, snel achter
elkaar, borend, wreed critisch, - dan met vergoelijkende verklaring. Dat de Heilige
Jacobus major, Esquerrer's portret, hem dwaas en willekeurig voorkwam, - een hoon
op die Griekse kerkvaders in de San Marco! - zei niets, dat kon de nawerking zijn
van Don Fernando's kunsten met die papieren steek. Dat de Maria Magdalena hem
uit een misvormende lachspiegel scheen aan te staren, - en een kind, zo dacht hij,
zou hier aan een lachspiegel hebben gedacht, zo onafwijsbaar was die impressie! stond in verband met Juan de las Cuevas' verslag van praatjes, die in laatste instantie
wel van Sénsino afkomstig zouden zijn; ook dit zei niets. Wie zou op grond daarvan
een schilderij veroordelen? En ook de onbenullige tegenstelling tussen de toch nog
tamelijk klassiek opgevatte ridder op de San Martin en het monster Isidro de la Barra
kon op gezichtsbedrog berusten, terwijl het feit, dat de Laocoön hem een overbodig
schijngevecht met griezelig gevlekte halve cirkels en krakelingen toescheen,
gemakkelijk kon worden verklaard door de overeenkomst met zijn eigen, zoveel
reëler situatie: ook híj worstelde met zijn twee zoons tegen demonische machten,
Toledo op de achtergrond als stomme getuige!...
Maar hoe vindingrijk hij de aftakeling van ieder doek afzonderlijk ook onderving,
aan de algemene indruk vermocht hij geen weerstand te bieden. De beide
Hiëronymuskoppen, de Sebastiaan, de Purísima, de Apostelfiguren, zij lieten zich
paaien met subtiele redenering, als het er op aankwam lieten ze hem in de steek. Hij
besefte, dat het afgelopen was met deze schilderijen, en kon toch niet formuleren
wat er aan ontbrak. Berustte dit alles op een tijdelijke inzinking? Hadden deze werken
alleen waarde, aanschouwd in dezelfde toestand van inspiratie waarin ze geschilderd
waren? Om het even, - welke hun waarde ook zijn mocht, onomstotelijk wist hij, dat
dit niet iets was waarvoor men leven kon en waarvoor men sterven mocht. Dit liet
zich verder niet beredeneren, het was een instinctieve weigering, een wegtrappen
van een blok aan het been, een opgeven van het laatste bezit door een die
onbelemmerd onder de ogen wil zien wat hem te wachten staat...
En de Opening van het Vijfde Zegel? Hij keurde het schilderij nog minder aandacht
waard dan de rest, en verweet het zichzelf even. Ongetwijfeld wees het als kunstwerk
het verst vooruit van allemaal. Doch ook hier won de innerlijke stem het, en de vraag
van eigen leven of dood ging de demonie te boven zelfs van dit huiveringwekkend
gegeven. Was dit een kreet om wraak, God in het oor gebazuind, door deze wringende
en kronkelende gestalten? Wel mogelijk, maar wat híj, in dit leven, bij anderen en
in zichzelf, van wraak had waargenomen, dat was niet eens waard in het oor van de
duivel gebazuind te worden! Dat was kleine

Simon Vestdijk, Het vijfde zegel

310
rancune, dat waren kleine intriges, dat was moorden, branden, spionneren, afluisteren,
geniepig tergen, netten spannen en vliegen afvangen, onverdraagzaam, dom en
bekrompen zijn! Om dat te schilderen waren er anderen. Híj had daar genoeg van.
Nooit had hij het leven, en wat men ‘menselijke hartstochten’ noemde, zo veracht
als toen hij, zonder één verdere blik op zijn werk, de weg terugzocht naar boven.
Eén ogenblik dacht hij er over zich om te keren en de schilderijen te vernietigen.
Maar het was niet nodig ze te vernietigen, - reeds vernietigden ze zichzelf, in zijn
bewustzijn.
Nu zat hij reeds een uur lang in de bibliotheek, waar een troebel namiddaglicht het
ontbreken van boeken trachtte te verdoezelen. Het was goed, dat hij hier zat; geen
ander vertrek droeg zo duidelijk de sporen van de grote veranderingen in dit huis,
die de tocht naar de kelders hem bijna zou hebben doen vergeten. Maar hoe zuiverend
had het niet gewerkt zich onverbiddelijk op te stellen tegenover de zichtbare
buitenkant van het eigen zelf, die vreemder kan zijn dan het vreemdste daar buiten,
en schadelijk voor alles wat men ondernemen wil. Kwam hij ooit vrij of ontsprong
hij de dans, - en hij voelde de kracht in zich de onmogelijkste sprongen te wagen, dan zou hij opnieuw moeten beginnen, geheel van voren af aan, al stond, als
aanknopingspunt, in het achthoekig atelier de Begrafenis van graaf Orgaz nog altijd
op voltooiing te wachten. Onder veel zelfoverwinning zou hij moeten breken met
een schildertrant die alleen beoefend kon worden in kelders en onderaardse
moskeeruïnes, ver van iedere getuige, - zoals geneesheren vroeger in het geheim
lijken opgroeven ter vermeerdering hunner anatomische kennis, - zou hij, zij het ook
tijdelijk, moeten terugkeren tot iets waarvan het bestaan niet eens dènkbaar was
zonder getuigen, patroons en leerlingen, bewonderaars, beoordelaars en
opdrachtgevers, scholen en tradities, terugkeren tot een gemiddelde kunstbeoefening,
een rustiger middenstand, een klassieke harmonie, - voorzover dit hem mogelijk zou
zijn, voorzover hij niet geprikkeld zou worden door de bekrompenheid en het onbegrip
van zijn tijdgenoten. In zijn kelderschilderijen had hij iets willen geven dat op de
lange duur niet te verwezenlijken was: de geest, het demonische, - de geest op zichzelf,
het demonische in de zuiverst denkbare vorm, het Goddelijke waar het raakte aan
het duivelse, een hemel onmiddellijk opstijgend uit de hel, zonder bemiddelend
vagevuur, zonder aardse bijmengselen, overgangen of rustpunten. Geen wonder dat
tegen die schroeihitte linnen en verf niet bestand waren gebleken! Voor zijn nieuwe
wijn had hij de oude lederen zakken versmaad, maar deze wijn bleek zo onberekenbaar
woelend en gistend, dat zelfs de nieuwste zakken gebarsten waren, en eerder was
het een extase van zelfvernietiging waarin hij geleefd had dan een natuurlijk
groeiproces...

Simon Vestdijk, Het vijfde zegel

311
Hij dacht aan Francisco Esquerrer, wiens rol in zijn leven nu ook was uitgespeeld.
Esquerrer en de schilderijen, zij waren één; en voor het opgeven van de monnik
spraken dan nog zoveel andere overwegingen, al had hij zich, bij het aanschouwen
van het Vijfde Zegel, bijna als een penitentie, eens en voor al voorgenomen aan
wraakgevoelens nooit meer plaats in te ruimen in zijn ziel. Avonturiers van de geest
waren zij beiden geweest, de schilder en de mysticus! Maar aan ieder avontuur kwam
een einde, vooral wanneer men zich niet meer aan het inzicht onttrekken kon, dat de
ene avonturier de andere was gezonden door iets of iemand die met avontuur niets
had uit te staan. Want men kon het plooien en wenden zoals men wilde, Esquerrer
was hem gezonden door de koning, - niet als spion, daaraan dacht hij al bijna niet
meer, - maar als geschenk, zoals het Vijfde Zegel en alle schilderijen daaromheen
een geschenk van de koning waren, hoe vreemd dit ook klinken mocht. Nu eerst
begreep hij, hoe diepgaand de tocht naar het Escorial en de deels aangrijpende, deels
bizarre ervaringen in het verstorven kloosterpaleis hem hadden beinvloed! Al eerder
had hij kunnen weten, dat hij enkel en alleen uit protest nieuwe wegen gezocht had,
dat zijn gehele stijlvernieuwing het protest wàs tegen de weigering van de Heilige
Mauritius, die hij niet had kunnen verkroppen. Dat daar beneden in de kelders was
niet zíjn werk, - het was het werk van Philips, alsof die het hem door middel van
Esquerrer, door middel van Diego de Chaves en de histrionische dwerg Miguel
d'Antona en de onbeschaamde hovelingen tot in bijzonderheden opgedragen had.
Zoals de koning beïnvloed was door zijn keizerlijke vader, en het Escorial had
gebouwd naar het model van Yuste, zo was híj afhankelijk geworden van die ironische
figuur op de ligstoel met het wit omzwachtelde been en de roodomrande ogen, en
dat deze afhankelijkheid zich slechts in het negatieve had geopenbaard, - als protest,
- was niets dan een toevallige samenloop, die geheel anders geweest had kunnen zijn
bij andere jeugdervaringen, een andere verhouding tot zijn eigen vader... Dat hij zich
deze laatste samenhang niet bewust was, vergrootte nog het ontzag, dat de koning,
die niet meer teruggebracht kon worden tot een vroeger en nòg machtiger vaderbeeld,
hem begon in te boezemen. De koning werd iets hoogs en onaanraakbaars voor hem,
een werkelijk heerser, die de levens van zijn onderdanen beïnvloedde zonder dat hij
het zelf wist. Maar was het daarom minder noodzakelijk zich van hem te bevrijden?...
Toen zijn overpeinzingen zo ver gevorderd waren, gebeurde er iets vreemds met
hem. De bibliotheek lag bijna geheel in het donker, geen geluid dan het zachte gezoef
van de wind langs de getraliede ramen drong tot hem door. De verandering in hem,
waarvan sprake is, bestond daarin dat het verlossend besluit, dat in deze stilte
plotseling voor hem genomen scheen te zijn, als het ware van boven af in hem
binnenviel,

Simon Vestdijk, Het vijfde zegel

312
en zich daar in het eerst zo rustig hield, dat hij zijn gedachten nog enige tijd
voortspinnen kon, zonder veel aandacht te schenken aan iets waarvan het grote belang
voor hem toch reeds tot hem doorgedrongen was. Het besluit was aanwezig als een
meteoor die plompverloren uit de hemel was komen vallen; zijn psyche liet er zich
evenmin door storen als boeren om zo'n natuurverschijnsel hun werkzaamheden op
de akker zullen staken! Hij kon om dat besluit heenlopen, het bekijken van alle
kanten, hij bevond, dat het geruststellend was, hij heette het welkom. Maar daarnaast
wijzigde zich niets aan de mijmeringen die om en langs dit meteoorblok door bleven
stromen, in dezelfde richting als een minuut geleden, - mijmeringen over de invloed
van Philips, en wat hij daartegenover te stellen had: géén wraak, eerder iets als een
erkentelijkheidsbetoon, waardoor hij zich des te onherroepelijker bevrijden zou, en
voorgoed als de meerdere. Over het nieuwe leven - ja, ondanks alles, hij wìlde leven
en schilderen, hij wilde ook niet uit Toledo vandaan, al was het maar uit koppigheid!
- het nieuwe leven zonder Esquerrer; handelen alsof Esquerrer niet bestond, handelen
niet meer in de geest van Esquerrer, maar tegen de geest van Esquerrer in: geen
wraak, - ook hier, - doch een verhinderen van wraakneming! Hij herinnerde zich
gedurende zijn zelfgericht, in het atelier nog, aan het afgeluisterde gesprek tussen
Fernando de Cisneros en de monnik te hebben gedacht, - dàt was het! - en hierop
verenigden zich de stromingen; na het meteoorblok ingesloten te hebben, losten zij
het op in hun doorschijnende essentie, en licht en moeiteloos vervulde nu het besluit
zijn gehele ziel, alsof hij nooit anders had gekend! Aan het plan uitvoering te verlenen
zou hem nog genoeg tweestrijd kosten, maar er aan tornen deed hij niet meer. Hij
ging ook niet na wie hij te kort zou doen: Esquerrer, Fernando de Cisneros, of een
van de anderen uit het complot, dat zich zo vaag en glimpsgewijs, maar onmiskenbaar
in de grote lijnen aan hem onthuld had. Misschien verried hij Ayala met de anderen,
- de Cisneros, had hem hiervoor gewaarschuwd! - en het zou hem leed doen, maar
zijn besluit stond vast: hij wilde leven, hij wilde niet versmachten in de gevangenis,
niet in een geel-rode sanbenito op een auto de fe verschijnen, aangegaapt door een
schilderend en zijdewevend gemeen, dat spotcopla's maakte op zijn werk! Om dàt
te voorkomen zou hij iederéén nebben opgeofferd, en alles, tot zijn eigen zaligheid
toe, - en hij had nog vier dagen, als het waar was wat Don Fernando hem had gezegd...
Of werkelijk de koning hem vervolgde, eerder dan Don Pedro Moya de Contreras,
kon hij rustig in het midden laten. En ook de beweegredenen van de koning waren
niet van belang. Philips kon gebelgd zijn, omdat de prinses d'Eboli hem uit haar
kerker geschreven had, of niet gebelgd, - in beide gevallen was hét nuttig wat hij nu
ondernemen ging, in beide gevallen zou de koning hem helpen. Want wraakzucht,
zelfs vorstelijke wraakzucht, was nu eenmaal

Simon Vestdijk, Het vijfde zegel

313
niet bestand tegen het gevoel van dankbaarheid jegens iemand die een moordaanslag
verhindert. Hij kon nog slechts hopen, dat niet Esquerrer, op aanstichten van Fernando
de Cisneros, die aanslag beproeven zou...
Hij ontstak twee kaarsen, en schreef aan een klein tafeltje zijn brief aan de koning.
Zijn hand beefde niet, zijn geweten knaagde niet. Geen ogenblik dacht hij aan
Gerónima, Preboste en Pablo, wier redding deze brief wellicht tevens bewerkstelligen
zou. Hij voelde zich opgelucht, en heilzaam vermoeid, en de woorden kwamen als
vanzelf, waarmee hij koning Philips waarschuwde tegen moordplannen tijdens de
grote processie op het feest van de Onbevlekte Ontvangenis, op 8 December. Namen
liet hij voorlopig achterwege. Maar hij zou bereid zijn namen te noemen in het uiterste
geval.
Terwijl hij op Miguel wachtte, die hij door te schellen van de bibliotheek uit
bereiken kon, bleef zijn serene stemming duren. Hij had niet het gevoel, dat hij
misbruik maakte van vertrouwen; hij had niet het gevoel, dat hij zich aan Esquerrer
vergreep; er was even weinig zelfverwijt in hem als in een pasgeboren kind. Had het
afluisteren van dat gesprek, de vorige avond, hem dan rijp gemaakt voor het
vergoelijken van èlk verraad? Was hij reeds zó ver afgestompt? O neen, van
afstomping was geen sprake; er was geen prikkel of verleiding búiten hem, sterk
door herhaling, maar waartegen hij zich te weer had kunnen stellen. Hier vielen
verleider en verleide samen, en door een overbewustheid na dagen lang martelend
denken was het geweten volledig opgenomen in eigenmachtige zielsbewegingen. In
hem cirkelde het verraad, in zijn bloedbanen, niet te onderscheiden van zijn harteklop,
voor de verfijndste casuïst niet...
‘Ja, Señor?’
Daar stond de knecht Miguel in de half geopende deur, bang en bleek, maar trouw.
Híj zou niet met de noorderzon vertrekken, zoals Rosita en Barbara, die al een dag
lang onvindbaar waren...
‘Miguel, je kunt ons aller eer en mijn leven redden door zo vlug mogelijk naar
Madrid te rijden en deze brief aan de koning te doen toekomen. Begrijp je dit?’
‘Ja, Señor!’
‘Huur een goed paard, en spaar geen geld. En laat je aan het paleis door niemand
afwijzen! Je zegt niet, dat de brief van mij is; mocht het nodig zijn, - maar alleen ook
dan, - dan kun je zeggen, dat het een groot staatsbelang geldt, dat het gaat om leven
of dood van de hoogste in den lande.’
‘Ja, Señor.’
‘De koning leest iedere brief, die aan hem gericht wordt, persoonlijk, goddank.
Dat weet ieder kind in Spanje, Miguel...’
De knecht kwam naar voren om de brief in ontvangst te nemen, waarop het lak
nog warm was.

Simon Vestdijk, Het vijfde zegel

314

Zestiende hoofdstuk
La inmaculada concepcion, 8 December 1583
Om twee uur in de namiddag zwol het klokgelui beangstigend aan. Saluutschoten
werden vernomen, en elk van de toeschouwers bespeurde reeds in de voeten de
beweging van het tenenheffen: om de koning te kunnen aanschouwen, die voor deze
Toledaanse bevolking bijna een legende geworden was. Ook El Greco, die zich met
de oude Covarrubias voor het raam van diens bibliotheek bevond, hield zich met de
koning bezig, en natuurlijk met zijn eigen, private politiek, die op dit ogenblik al
evenzeer door hem beheerst werd als het gestook tussen de camarillas aan het hof.
Een ondraaglijk gespannen verwachting Philips terug te zullen zien had zich de laatste
dagen bij hem ontwikkeld. De man, die zijn leven had veranderd, een halfjaar lang,
zou hij beneden zich op straat voorbij zien trekken, moeizaam beladen met de
reliquieën van de Heilige Leocadia en Ildefonso misschien, zoals vroeger wel, maar
daarom niet minder: de koning der schilders, de man van de ondoorgrondelijke
wenken betreffende lijn en kleur, die opgevolgd werden als men er zich tegen meende
te verzetten...
Na weken van koude nevel was het weer opgeklaard. Een scherpe noordenwind,
blazend van de Sierra de Guadarrama, deed Covarrubias' vensters klepperen. Tussen
de spaarzame woorden door, die hij met de geestelijke wisselde, hield Greco het oog
beurtelings gevestigd op het huis - of het vroegere huis - van Fernando de Cisneros
aan de overkant, en de grijze Romaanse gobelin aan een der kamermuren, waarop
de verovering van Toledo door de Christenen, precies vijf eeuwen geleden, was
voorgesteld. Dat deze gobelin hier hing en dat zijn aandacht er telkens door getrokken
werd, leek hem een gunstig voorteken; ook vandaag werd Toledo ingenomen, bevrijd
door Christenen; hijzèlf, met het oude Toledo zozeer vergroeid, zou bevrijd worden
door de Allerchristelijkste Majesteit, - want had hij niet de bewijzen, dat men zich
met hem bezighield, dat er reeds tegenkrachten aan het werk waren?...
Verschillende overwegingen hadden hem er toe gebracht juist bij Covarrubias de
processie te gaan zien. Te lang had hij deze omgang verwaarloosd, en hoewel de
kanunnik hem niets verweet, voelde hij, dat hij iets goed maakte door dit bezoek. En
dan ten slotte was er nog dat pijnlijke punt uit het verhoor door de fiscaal, dat
opheldering behoefde. Tot op dit ogenblik had hij niet de moed gevonden er naar te
vragen.
Weer keek hij naar buiten. Het klokgelui minderde, de processie moest de
kathedraal verlaten hebben. Langs het Alcazar, dan zuidelijk langs de San Miguel,
de San Juan de la Penitencia, zou de stoet door Covarrubias' smalle straat opnieuw
het centrum bereiken en het westelijk stadsge-

Simon Vestdijk, Het vijfde zegel

315
deelte. Aan de overkant verdrong zich het volk, de hoofden naar rechts gewend,
voorlopig minder ter wille van de naderende processie dan om de reeds vrij laag
staande zon te ontwijken. Gehelmde voetknechten wandelden bij paren heen en weer.
Kinderen, die de straat schuin overstaken, lieten zij nog begaan. Onwillekeurig dacht
Greco aan de Aragonese aanvoerder; hij zou er iets voor gegeven hebben om te weten
waar de man zich bevond op deze middag. De gevangenneming van Iñez de Torres,
sinds enkele dagen ruchtbaar geworden in de stad, - de oorzaak wist echter niemand,
- kon erop duiden, dat men met de samenzweerders korte metten had gemaakt. In
het tegenovergestelde geval zou het van de koning inderdaad zeer onvoorzichtig zijn
deel te nemen aan de processie, door deze straat, langs dat huis met de kapotte
lantaren. Ja, misschien had hij de standplaats bij Covarrubias toch wel in de eerste
plaats uitgezocht om de Cisneros' woning in het oog te kunnen houden. Zo, met het
volk en de soldaten ervoor, schuin en onvoldoende door de winterzon beschenen,
leek het huis op een vesting. Er was weinig fantasie voor nodig, die luiken weg te
denken, - onduidelijke hoofden ervoor in de plaats, musketten naar buiten gestoken,
naar beneden gericht, het eerste schot,... en dan deze hele vertoning van binnenuit
gedirigeerd door de kale, verweerde galeiboef Don Fernando Alvarez de Cisneros,
de man met de platte adelaarsneus, die Greco in zijn verbeelding nog altijd in verband
bracht met de afgeschoten neus van de Aragonees. Of zat Fernando allang in de
gevangenis, met Iñez de Torres, met Ayala wellicht?...
Voor twee dagen waren beambten van de stedelijke politie navraag komen doen
in verband met zijn waarschuwing. Natuurlijk had hij hierop gerekend en, steeds nog
zonder namen te noemen, onthulde hij nu iets over Toledo's onderaardse gangen aan
deze speurders, die hem op slag geloofden, omdat zij met het probleem dier gangen
beter vertrouwd waren dan hij. Lichtschuwe elementen, zo gaf de kunstenaar aan,
waren tot dicht bij de kelder doorgedrongen, waarin hij enkele schilderijen bewaarde.
Op een avond had hij een gesprek afgeluisterd, dat hem verdacht voorkwam. De
stemmen had hij niet herkend. Hierop wisselden de beambten een veelbetekenende
blik en vroegen waarom hij de stedelijke autoriteiten, de alguacil mayor of de
bisschoppelijke politie dan niet in de arm genomen had, in plaats van Zijna Majesteit
in hoogst eigen persoon te verontrusten, wat niet alleen op tijdverlies neerkwam,
maar ook het welslagen van zijn plan dreigde te verijdelen, daar het algemeen bekend
was, dat koning Philips slecht geloven kon aan aanslagen door zijn eigen volk. Op
deze vraag had Greco níet gerekend. Waarschijnlijk zou hij er zich op een andere
wijze ook wel uitgered hebben, maar de ingeving, die hij nu kreeg, leek hem zo'n
verrassend bewijs van intrigante begaafdheid, - Pompeo Leoni waardig, inderdaad!
- dat hij

Simon Vestdijk, Het vijfde zegel

316
niet nalaten kon er gebruik van te maken. Stamelend, met neergeslagen ogen, biechtte
hij zijn eigenlijke bedoeling op met die brief: hij had de aandacht van de koning op
zich willen vestigen, omdat hij, nog niet voldoende afgeschrikt door een vroegere
afwijzing, hofschilder wilde worden! (Achteraf viel hem in, dat deze verklaring dan
nog het voordeel had, dat zij de beambten ervan afhield zijn eerzucht als úitsluitend
motief voor de waarschuwing aan te nemen en het afgeluisterd gesprek als een
verzinsel!) Met verachtelijke trekjes om hun mond stonden de beambten op om de
kelders in ogenschouw te nemen, waarbij zij hem met schouderklopjes en
meesterachtig in de rede vallen precies behandelden als de broodschilder, die hij
voor hen zijn moest, een kleine parvenu die zich in de kaart had laten kijken... De
kelders leerden hun weinig nieuws; het bestaan van een verbinding met het
Transito-gedeelte der onderaardse gangen kon zonder moeite vastgesteld worden,
en dit was eigenlijk alles wat men weten wilde. Geen enkele vraag, de Cisneros,
Ayala, Iñez of de Aragonezen betreffend, werd hem gesteld, - het viel hem op, dat
zij onder elkaar over ‘Hugenoten’ spraken, - en hij bewonderde hun schranderheid
niet.
Dit vooral hielp ten minste tegen de angst. Hij wist nu, dat de koning opmerkzaam
op hem was gemaakt, en hoewel deze de zelfstandigheid van het Heilig Officium
zoveel als doenlijk was placht te ontzien, bestond zeer zeker de mogelijkheid van
ingrijpen zijnerzijds, zodra het al te bar werd. Bovendien had Luis de Castilla, die
hem nog enkele malen bezocht (zonder Ercilla y Zuñiga, die volgens hem met
ijlkoortsen te bed lag en zijn kinderen voortdurend bij zich wilde hebben), een en
ander onthuld over de verhouding tussen de koning en Don Pedro. Zolang Philips
zich in Toledo ophield, beweerde de Castilla, zou de inquisiteur zeker niet te ver
durven gaan, ook al omdat diens optreden tegenover Gerónima wel degelijk een
wapen in zijn, Greco's, hand betekende. Verder was er nog de politieke situatie, die
zich ongunstig voor de Granvelle-partij heette te ontwikkelen... En toen, op de 7de
December, werd het Moortje Pablo de Fez plotseling teruggestuurd! Kroesharig,
vrolijk, onwetend, en nog steeds besneden. De zending werd niet door een verklarend
schrijven begeleid; ook over Preboste geen woord. Men had Pablo niets gedaan, zelfs
niet lichamelijk onderzocht, evenmin ondervraagd, en een goedhartige alcaide scheen
hem van 's morgens tot 's avonds te hebben volgestopt met een zoet en enigszins
kleverig gebak, dat in grote pakketten zijn cel werd binnengedragen ... In Greco's
omgeving beschouwde men dit als een hoopvol teken, te meer waar de tante Eufrosina
er op zwoer, dat dit gebak, naar de kinderlijk enthousiaste beschrijving te oordelen,
hetzelfde was als Don Pedro Moya de Contreras zijn gasten, de Santiago-dames, had
voorgezet!... Dit alles kon een bewijs zijn, dat de inquisiteur inbond. Maar Preboste
bleef in hechtenis, het dossier, in

Simon Vestdijk, Het vijfde zegel

317
aant.

handen van Padre de Priego, bleef wachten op Don Pedro's bekrachtiging; het
dreigement was niet teruggenomen. Had de koning Toledo eenmaal verlaten, dan
verbeterden zich ook de kansen voor de inquisiteur weer, en vergat men niet snel
aan het hof? Geheel afgescheiden nog van de kunst van het Toledaanse tribunaal om
zijn geval, ook tegenover de koning, voor te stellen als een van onverbeterlijke
ketterij! Door deze en dergelijke overwegingen was zijn stemming van de laatste
vier dagen toch hoofdzakelijk gekenmerkt door doffe verslagenheid, - daadloosheid
vooral ook. Zelfs het meest voor de hand liggende, - bijvoorbeeld naar Ayala te gaan
om hem ervan te verwittigen, dat het complot naar alle waarschijnlijkheid ontdekt
was, wat hij zonder veel risico had kunnen doen, hoewel daartegenover stond, dat
het hem slechts ten goede kon komen, wanneer de aanslag werkelijk werd gepleegd!
- verzuimde hij, en van enigerlei poging om zich nog met Esquerrer in verbinding
te stellen kwam al evenmin iets. Niet dat hij er niet naar verlangde, - of beter: hij
verlangde naar Esquerrer, zoals hij hem vroeger gekend had, vóór de breuk, vóór
Pompeo Leoni's onthullingen; hij verlangde naar een ongedaan maken van het
onherstelbare, een ‘wederbrenging aller dingen’...
‘Hoeveel jonge meisjes in het wit vandaag!’ zei Antonio Covarrubias, zijn goedige,
eenzelvige spleetogen vergenoegd samenknijpend. De menigte hield zich nu zeer
stil. Op regelmatige afstanden stonden de soldaten op post, de straatgeul bleef
onbetreden. Inderdaad, de dominerende kleur was wit, niet alleen bij de meisjes en
jonge vrouwen, die zich op straat en achter de getraliede vensters hadden opgesteld,
maar ook in de opschik van bloemen, vlaggen en banieren, tot aan de dakranden
volgehouden van al die huizen ter weerszij van het éne, schijnbaar onbewoonde, dat
niet versierd was. Boven de gouden en gele reposteros over de balkons, vertoonden
zich rijen kinderkopjes, en soms een hand, gevuld met de witte bloemen die aanstonds
naar beneden zouden worden gestrooid. Gedroegen al deze toeschouwers zich dus
rustig en afwachtend, naar rechts, in de verte, doch wellicht reeds aan het begin van
de straat, roerde zich iets. Men wist niet of het kreten waren, tromgeroffel,
kopermuziek of gezang, het geluid had van alle vier iets, en het nimmer eindigend
klokgelui vormde er de begeleiding van. En het naderde. Het slurpte niet alleen de
geluiden op in deze straat, het richtte ook de bewegingen en kleurde de gezichten.
Het waren de klanken van een volksoproer, tot muziek gemengd en gematigd, en
bijna bracht het iets van teleurstelling, toen alles zich beter herkennen liet: de
plechtstatige kopermars ter ere van de Maagd, de uitgegilde saetas, het psalmodiëren
der officianten. Nog enkele minuten, en de stoet zou zijn kort traject onder de vensters
van Covarrubias begonnen zijn.
‘Vader Antonio,’ zei Greco zacht, ‘nu zal ik de koning zien. Ik heb me met hem
verzoend, en ik wil me met jou verzoenen. - Vader Antonio!’

Simon Vestdijk, Het vijfde zegel

318
aant.

schreeuwde hij zonder overgang, maar het gciuid van de naderende processie was
zo sterk geworden, dat hij zijn toevlucht moest nemen tot het gewone middel.
Mogelijk had hij deze halfslachtige klankensfeer juist afgewacht voor zijn vraag;
voor een dove was het als het uur der avondschemering, waarop zulke vragen immers
gesteld worden, omdat men elkaar dan niet in het gezicht kan zien... Hij liep het
vertrek in om papier en potlood te zoeken. Twee maal streelden zijn ogen de
symbolisch geworden gobelin. En terwijl reeds het eerste machtige reikhalzen op de
mensenrijen aan de overkant oversprong, schreef hij, op de vensterbank: ‘Heeft u de
De Servo Arbitrio van Luther nog in uw bezit?’ - en overhandigde het briefje aan de
oude man, die het verbaasd las. Juist marcheerden langzaam en statig een twintigtal
soldaten het huis van Fernando de Cisneros langs, blootshoofds, de kolven der
musketten omhoog; acolieten, de korte witte superplie over de schouders, schoven
op hun beurt voorbij; maar telkens stokte de stoet, de voorhoede verviel dan in een
drentelen, de menigte verhief zich ongeduldiger op de tenen.
‘Ik heb het maar half kunnen uitlezen tot mijn spijt,’ beantwoordde Covarrubias
het briefje, ‘ik heb het boek niet meer, waarschijnlijk is het gestolen. Een van mijn
bedienden zou ik niet graag verdenken, want dat kwam neer op een verdenking van
ketterij, niet waar?’
Greco knikte glimlachend. Hij was al aan een tweede briefje bezig. Het feestelijk
en plechtig gebeuren daarbuiten, - de eerste geestelijken met de koorkap waren te
zien, geheel in het liturgische wit gehuld, met kaarsen, reliquieën, een enkel kruis, liet ook hem niet onaangeroerd. Meegesleept voelde hij zich door die geestdrift, die
bewonderende kreten voor het eerste der Mariabeelden die op karren aangereden
kwamen, - een stemming waarin hij Covarrubias zeker niet méér wantrouwende
vragen wilde stellen dan nodig was; en was het argeloze antwoord op deze éne niet
voldoende? Er stond hem nog iets voor de geest over de geschriften van de gnosticus
Basilides, - welk een dwaasheid daar nú over te beginnen! Voor het ingewikkelde
dier vraag zou het papiertje stellig ook te klein zijn... En hij wijzigde zijn voornemen
nòg een keer; want hij was van plan geweest Covarrubias voorzichtig deelgenoot te
maken van zijn zorgen; maar nu, ineens gelovend, dat hij eigenlijk niets te klagen
had en de oude domheer ook niet met klachten moest verontrusten, nu schreef hij
niets anders dan: ‘Ik ben ongelukkig geweest. Nu ben ik gelukkig,’ - en hij zag toe
hoe Covarrubias' ogen heen en weer sprongen tussen die twee woorden, als om ze
te verbinden door iets dat zij beiden gemeen hadden, en hoe hij de verbinding tóch
niet vond, en het briefje eindelijk hoofdschuddend voor zich neerlegde op de
vensterbank, zijn mond scheef samengeperst, alsof deze rechts het ongeluk en links,
glimlachend, het geluk allegorisch voor te stellen had...
‘Ik heb maanden gewacht tot je me het eerste zeggen zou, Dominico,

Simon Vestdijk, Het vijfde zegel

319
aant.

- zonder het tweede; daarom kan ik er niet aan geloven nog ... Is de eerste paso al
in zicht?’
‘Ja!’ riep Greco met iets verheugds in zijn stem, - en dan gingen beiden dicht bij
het venster staan, de kanunnik met een volgende vraag op de lippen betreffende het
schouwspel, dat nu in zijn volle pracht zichtbaar was geworden.
Voorafgegaan door kopermuziek met schetterende fanfares, omstuwd door witte
knapen, die brandende wasfakkels droegen, reed daar de eerste paso aan, door twee
sterke ossen getrokken. Het Mariabeeld, dat op die wagen voortgereden werd, was
bijna angstaanjagend groot, - hetgeen aan de kinderen onder de toeschouwers ook
merkbaar was. Niemand zou hier aan een beschilderde houten pop denken, eerder
aan een gevangen reuzin, die de opdracht had zich enkele uren onbeweeglijk te
houden. De verbluffende hoeveelheid sieradiën, ringen, parelsnoeren, edelstenen,
die vanaf de stralenkroon met de twaalf sterren, over de lange sleepmantel heen, tot
aan het kostbaar gestikte schoeisel, de geweldige figuur in een vonkend harnas
schenen in te sluiten, maakten, dat Greco, op grond van Gerónima's verhalen, zonder
moeite het Mariabeeld van de Santiago-orde herkende, dat dus blijkbaar de voorrang
had veroverd, - niet geheel ten onrechte, dacht hij bij zichzelf. Overvloedige opschik
mag natuurlijkheid en gratie gewoonlijk doden, hier werd juist een schijn van leven
gewekt langs die kostbare omweg. Het was moeilijk te verklaren waarom, maar de
indruk handhaafde zich bij elk der drie volgende beelden, eveneens op grote
ossenwagens, door kleine priestergroepen van elkaar gescheiden: een Moedermaagd
met het Kind op de arm, dat haar onder de kin streelde, een Mariabeeld onder een
troonhemel, overzweefd door de duif van de Heilige Geest, en ten slotte een bijzonder
ingewikkelde voorstelling van de kazuifelverlening aan San Ildefonso, de traditionele
verdediger der Onbevlekte Ontvangenis, - tevens het motief van het Toledaanse
wapen, - een samenstel van vallende en worstelende figuren, dat met alle wetten der
zwaartekracht te spotten scheen. De pracht der parelen werd ondersteund door de
leliën, die gedurende de omgang reeds op de beelden waren neergesneeuwd, maar
zelfs deze levende wezens, dubbel zeldzaam in de winter, leken minder levend dan
de vier rose, glimlachende reuzinnengezichten. Men kon niet zeggen, dat die glimlach
onschuldig was. Vooral het beeld met de duif straalde een schier zoetelijke perversie
uit. De Maria der Santiago-ridders, heen en weer geschud door de rollende wagen,
scheen te giechelen; een derde blikte trots en goedkeurend neer als op een welgemikte
espadastoot; maar wat zij alle vier gemeen hadden dat was een zinnelijke luister, die
in deze menigte insloeg als een tot bliksemstralen verdichte liefdesdrank! Uitingen
van onbeschrijfelijk geluk wisselden af met een bijna gewelddadige wanhoop. Men
richtte de armen ten he-

Simon Vestdijk, Het vijfde zegel

320
>mel, zonk op de knieën neer, sloeg zich op de ontblote borst, geselde zich met
plotseling te voorschijn gehaalde koorden, waarbij men uit voorzorg uithaalde ver
buiten de haag toeschouwers, maar toch nog genoeg omstanders raakte en kinderen
verschrikte. Ook de flegmatieke ossen dreigden onrustig te worden door de kreten,
de liederen, de theatrale standen. Opgeschoten jongens met hysterisch ogenwit en
een zigeunerachtige gloed op wangen en borst traden hierbij het meest op de
voorgrond. Slechts aarzelend was men begonnen, men durfde niet goed voor elkaar.
Maar allengs kwam er wedijver in de vrome uitroepen, het uitschreeuwen der saetas,
korte, vaak geïmproviseerde, coplaachtige lofliederen ter ere der Virgen Purísima,
Virgen de la Esperanza, Virgen de la Misericordia, Hemelkoningin en Troosteres!
Elkeen had zijn eigen saeta, die hij tien, twintig keer herhaalde, onderling
onverbonden, als een vogelroep. Het was reeds veel, dat men niet in botsing kwam
met elkaar; van een gemeenschappelijk optreden viel niets te bekennen, men wierp
zich krijsend, schokkend, fladderend, wiekend, snorrend, bloedend, als éénling deze
Vrouwelijke Genade tegemoet, en het ensemble, aldus bereikt, was een toevallige
optelsom van extasen, geen uiting van kuddeïnstinct.
El Greco zag en hoorde dit alles door een gonzend waas. Toen Covarrubias hem
verstolen de hand drukte, was het in de eerlijke overtuiging, dat de Mariabeelden
hem zo hadden aangegrepen. Maar de vrome waanzin der boetelingen, - die hem een
maand te voren misschien nog als schilder zou hebben geboeid, - stootte hem veeleer
af, terwijl hij bij het aanschouwen van al die parelen en diamanten hardnekkig aan
de bijeenkomsten der Santiago-dames denken moest... Maar dan waren er de ossen.
Nooit had hij vermoed, dat deze dieren ontroerend konden zijn, zoals zij daar te
midden van het geschreeuw en het heftige gezwaai zwaar en geduldig voortstapten,
in hun bruine huid, die geen tooisel nodig had om in het zonlicht te glanzen, nederig
voor hun karren, met die torens van vrouwen er bovenop. El Greco snikte als een
dwaas, terwijl hij de ossen zag voortstappen, en links uit het gezicht verdwijnen, en
toen dacht hij aan een andere ossenwagen, waarop de last niet hoog was geweest,
maar plat, waarop hagel was gevallen in plaats van leliën en witte rozen, een wagen
waarbij hij geworsteld had tegen storm en modder, nu zeven maanden geleden...
‘Het kapittel, als ik mij niet vergis,’ sprak Covarrubias, met trots op de stoet van
geestelijken wijzend, die onmiddellijk op de laatste wagen volgde. De menigte zweeg
weer, zo plotseling als een dier, dat door nieuwe indrukken wordt afgeleid. Men
herkende aartsbisschop Gaspar de Quiroga, de overwinnaar van deze dag, omdat
Granvelle inderdaad niet meegekomen was; men boog het hoofd, bekruisigde zich
aarzelend, wees de kinderen op hem. Vrij snel schreed de primaat, een kleine man

Simon Vestdijk, Het vijfde zegel

321
aant.

in kardinaalsgewaad, met een vermoeid, spits gezichtje, van rechts naar links,
gevolgd door de deken, Diego de Castilla, en de kanunniken, van wie echter meer
dan de helft ontbrak. Van elk lichaam of corporatie bevond zich slechts een
representatief onderdeel in de processie, die zelfs nu reeds zo lang was, dat de laatste
gilden en cofradías nog niet eens het Alcazar waren gepasseerd. En toen, zonder dat
Greco ze had zien naderen, marcheerden de Vlaamse boogschutters van de koning
in hun roodgele uniform voorbij.
‘Als de koning goed te zien is, moet je mij waarschuwen, Dominico!’ - Met de
hand boven de ogen tuurde de kanunnik naar beneden, verblind door het fonkelen
van de zon op wapens en uniformstukken der soldaten en op wat op hen volgde: acht
dragers, die een tamelijk grote draagkoets torsten, en die, zonderling genoeg, van
top tot teen gestoken waren in een zware, blinkende wapenrusting! Zij liepen gekromd
door de dubbele last, opvallend snel ook, - men scheen de achterstand van een
opstopping te willen inhalen, - en zij vertoonden niets dat op een bijzondere
waardigheid duidde van de inzittende: geen wapen of banier, geen koninklijke vlag.
Alsof er iets haastig opgeruimd werd, zo trokken zij de straat door. De draagstoel
was van dof donker hout, overdekt met gewast linnen, de dikke vensterruiten in leer
gevat: iedereen had er het vehikel van de koning in herkend, maar van de koning
zelf was nauwelijks iets te bespeuren; men onderscheidde wel een vage gedaante in
het zwart, die achteroverlag, - een wit been? een punthoed? - maar dit was ook alles;
de koning groette niet, boog niet, en het volk was zichtbaar teleurgesteld, niet het
minst door dat snelle tempo, dat aan de vertoning alle plechtigheid ontnam.
‘Ik moet aannemen, dat het de koning was, in zijn draagstoel, met zwaar bewapend
escorte,’ zei Greco, die meer op het huis met de platereskgevel en de gesloten luiken
had gelet dan op het voorbijtrekkend schouwspel, ‘maar als men mij zei, dat het de
Grote Heer der Turken was, zou ik het niet kunnen tegenspreken.’ - Dat er nog geen
schot was gevallen uit het huis van Fernando de Cisneros, - en de draagstoel was
reeds een huis verder, gevolgd door een tweede afdeling van de lijfwacht, grandes,
hovelingen en hooggeplaatste leden van de geestelijke ridderorden, allen met
brandende kaarsen in de hand, - stemde hem bijna uitgelaten vrolijk, maar opeens
verstomde hij, en herinnerde zich in wanhoop, dat nu de kansen sterk gestegen waren,
dat Esquerrer de aanslag op zich nemen zou ... Met geweld zette hij er zich overheen.
Misschien liep Esquerrer niet mee in de stoet, misschien had hij Toledo reeds verlaten.
Hij vergat, dat het in zijn eigen voordeel was, wanneer de aanslag, maar dan
mislukkend, inderdaad plaats zou vinden. Zich dwingend tot een zorgeloze toon, zijn
mond vlak bij het oor van de oude man, riep hij:
‘Nu is het hof aan de beurt, vader Antonio! Allemaal strak en kouwelijk.

Simon Vestdijk, Het vijfde zegel

322
aant.

Ik herken de caballerizo mayor ... En daar, waarachtig ...! Neen, ik vergis mij, het
is er maar één, een zekere Don Jayme, een lange hoveling met weinig kijk op
schilderijen ... Don Fadrique ontbreekt, jammer ...’
‘Wie zijn Don Jayme en Don Fadrique, Dominico?’
‘Twee komische figuren uit het marionettentheater van de koning ... Nu wordt het
minder boeiend, daar in de verte zie ik de Dominicanen al, met het nodige voorbehoud
tegen de Inmaculada Concepción op het gezicht geschreven ... Wel ...!’
‘Wie gaan er nu voorbij? Zag je iets bijzonders?’
Als een kijkgraag kind stelde Covarrubias zijn vragen. Het was hem opgevallen,
dat de schilder een plotselinge beweging had gemaakt en niets meer zei. Hij herhaalde
zijn laatste vraag, maar Greco's gestamel drong niet tot hem door:
‘De Inquisitie ... Allemaal ...’
Waarlijk als een boze droom, veld winnend in het nuchtere daglicht, wandelde
daar het Toledaanse tribunaal voorbij, en zo rijkelijk vertegenwoordigd, dat er wel
niemand thuisgebleven kon zijn. Greco meende ze allen te herkennen, dreigend en
hallucinerend duidelijk leken hem die gezichten, die houdingen, die scherpe monden!
Toch waren er onder de inquisiteurs en de andere hogere ambtenaren maar drie, die
hij ooit ontmoet had, - Padre de Priego met name ontbrak, - maar bij die drie was er
één die wel voor tien kon gelden! Breed, plomp, in een aanmatigend ruime pelsmantel
gehuld, nors en een beetje hangerig zijn ene voet voor de andere zettend, zo stapte
Don Pedro Moya de Contreras aan het hoofd van de gehele groep! Wel zeer
onverwacht, maakte hij een domme indruk op de Griek, die misschien het uiterlijk
van de fiscaal met zijn duivelse intelligentie te veel in het hoofd had. Onrustig klopte
zijn hart. Hij had de koning willen zien, en nu zag hij Don Pedro, waar hij, dom
genoeg van hèm, in het geheel niet op gerekend had, - Don Pedro, die achter
Mariabeelden aanliep, waarvan er één onder zijn persoonlijke leiding, onder het
genot van een zeker soort gebak en van eindeloze handkussen die in beten overgingen,
versierd was ... Maar Don Pedro verdween met de anderen, en nu kwamen de
familiares aan de beurt, twee aan twee, in stemmig zwart, het zilveren kruis op de
borst, en onmiddellijk achter hen de Dominicanen, die de eindeloze reeks der reguliere
geestelijkheid openden: de kruisbanieren voorop, de abten en gardiaans met mijter
en bisschopskruis, de Franciscanen bruin, de Augustijnen zwart, de Carmelieters
bruin en wit, en zo door, tot alle kloosterorden in Spanje afgewerkt zouden zijn. Juist
zag hij nog, hoe achter de Dominicanen de Franciscanen van de San Juan de los
Reyes opdoemden, barrevoets, de hoofden diep gebogen, toen hij, toevallig naar
links kijkend, in een der afmarcherende familiares Alejandro Sénsino herkende, die
met een abnormaal groot zilveren kruis op de borst en op zijn gezicht

Simon Vestdijk, Het vijfde zegel

323
aant.

een uitdrukking van vroomheid en plichtsgetrouwheid, de Inquisitiegroep sloot.
De zon glansde in zijn zijdeachtig baardje. Het zwarte costuum stond hem alsof hij
nooit anders gedragen had. Toen Greco zich tot de kanunnik wendde, vergat hij zijn
stem uit te zetten, zo onbedaarlijk moest hij lachen om deze onbeschaamde
gedaantewisseling, die hem het voorwendsel aan de hand deed naar links te blijven
kijken, niet naar rechts, niet naar de aanschrijdende bruine monniken ...
‘U kent onze vriend Sénsino, vader Antonio? Hij heeft penseel en verf er aan
gegeven, en wandelt nu, ja daar, onder onze onfeilbare ketterjagers! Het penseel
wordt binnenkort vervangen door de toca, en de verf door ...’
Hij hield op. Te duidelijk was het, dat er zich iets op straat begon af te spelen,
meer naar links, buiten zijn gezichtsveld, dat in geen verhouding stond tot zijn
opgewekte commentaren, des te meer tot zijn geheime angstige verwachting der
laatste dagen! Een gejoel, overstemd door luidere kreten, zwol aan, de menigte kwam
in beweging, de Dominicanen vlak onder het venster hadden hun prevelend
psalmodiëren gestaakt. De familiares deden nog enkele passen voorwaarts, stonden
toen stil, konden niet verder. Langs de rij soldaten, die de afzetting vormden, scheen
een wachtwoord doorgegeven te worden; vrouwen tilden hun kinderen op om te zien
wat er gebeurde. Greco nam waar, hoe een lange man voor het huis van Don Fernando,
die meer zag dan de rest, zich plotseling bukte, hoe kinderen weer naar beneden
gleden, hoe vrouwen krijsend de handen voor het gezicht sloegen. Maar het rumoer
vlak onder het venster was niet zo hevig, dat de twee kort op elkaar volgende schoten
er niet boven uit konden komen: van links, steeds van links ... Nog wachtten de
soldaten. De familiares gesticuleerden heftig, sommigen drongen naar voren, terwijl
hier en daar ook Dominicanen hun plaats verlieten. Op dit ogenblik klonk een derde
schot, gevolgd door een hoog, dun, schrikachtig geloei.
Covarrubias, met beide handen tegen het vensterglas, wendde een opgetogen
gezicht tot de Griek: ‘Men zou denken aan vreugdeschoten! Wat is er te zien,
Dominico? Schoten zijn een van de weinige dingen die ik nog hoor, zij klinken voor
me als grote barstende waterbellen ...’
Er aan wanhopend zich verstaanbaar te maken, haalde Greco een stuk papier en
schreef, dat er inderdaad geschoten werd, dat de houding der soldaten op oproer of
een overval duidde; het was het beste, dat de kanunnik naar het midden van de kamer
ging met het oog op verdwaalde kogels, terwijl hijzelf inlichtingen wilde inwinnen
beneden bij de bedienden. Zo werd gedaan. Hij twijfelde er geen ogenblik aan of de
aanslag op de koning was gepleegd, - en indien met vollédig succes, dan tot zijn
eigen ongeluk! - niet evenwel, waar hij voortdurend op gewacht had, uit het huis van
Fernando de Cisneros, en evenmin, goddank, door

Simon Vestdijk, Het vijfde zegel

324
Francisco Esquerrer, die zich immers geheel rechts bevond, onder de monniken van
de San Juan de los Reyes, - àls hij zich onder hen bevond ... Bestormd door
tegenstrijdige aandoeningen, slaagde hij er in het eerst niet in zich verstaanbaar te
maken voor de mayordomo, die in de gang achter de gesloten poortdeur stond met
drie andere bedienden. Hij drong er op aan die deur te openen, maar de mayordomo,
die hem vriendelijk te woord stond, af en toe een ongeruste blik naar boven werpend,
sprak zijn beduchtheid uit, dat het volk, achteruitgeduwd door de soldaten, dan naar
binnen zou kunnen stromen. Schoten hoorden zij niet meer; voor het overige was
het geraas ontzettend hier gelijkvloers. De mayordomo had echter een ander plan
om te weten te komen wat er voorgevallen was. In de patio was een uitgang op een
steeg, waardoor men vrijwel alle huizen van de straat kon bereiken, zowel links als
rechts; in de meeste van die huizen kende hij de bedienden, die hem wellicht konden
inlichten. Hij verzocht Greco bij zijn meester te blijven, en begaf zich na nog enige
malen naar boven gekeken te hebben, op de tenen naar de patio.
Vijf of zes huizen verder had zich inmiddels het volgende afgespeeld. De
mayordomo vernam het met de nodige overdrijving, die aanvankelijk toch nog aan
een aanslag deed denken; spoedig bleek echter, dat daarvan geen sprake was. Er was
niets anders geschied dan dat Don Martin de Ayala, graaf van Fuensalida, regidor
van de stad Toledo, de koning tijdens de processie een verzoekschrift of petitie ter
hand had willen stellen; de bedienden, bij wie de mayordomo achtereenvolgens zijn
licht opstak, gewaagden hiervan met een zekere schelmse verstandhouding. In een
van de huizen, waar hij aanklopte, wist men te vertellen, dat de in zijn draagstoel
onzichtbaar gebleven koning van schrik onmiddellijk een beroerte had gekregen,
waarna ijverige soldaten Ayala met musketschoten onschadelijk hadden gemaakt.
Dit nu was niet alleen overdreven, het was principieel onmogelijk, om de eenvoudige,
maar wel zeer verrassende reden, dat de koning in het geheel niet aan de processie
deelgenomen had - dit wist men de mayordomo ten slotte te vertellen in een huis,
waarvan de bewoner, die Covarrubias vrij goed kende, hem persoonlijk uitnodigde
in de woonkamer te komen, waar men een uitstekend overzicht had van het terrein
van de strijd of wat het geweest mocht zijn. Hier sprak men over Ayala's optreden
met tikjes tegen het voorhoofd. Even voor de aanvang der processie had de ridder
zich niet ver van zijn ‘Alcazar’ onder het volk opgesteld, omringd door zijn trawanten.
Eerst later bleek, dat hij een houten kruis bij zich had, en gehuld was in een boetepij;
zijn bedienden hadden zijn figuur voortdurend voor onbescheiden blikken weten te
behoeden; maar toen hij, na geleidelijk aan een halve straat opgeschoven te zijn met
zijn mannen, de afsluiting verbrak en, met een stuk papier in de ene hand, het kruis
in de andere, zich op de draagstoel stortte, konden

Simon Vestdijk, Het vijfde zegel

325
aant.

alle omstanders zich van deze arrogante vermomming, - te arroganter, omdat haren
pijen op het feest van reinheid en liefde al zeer misplaatst waren, - met één oogopslag
overtuigen. Ayala werd door soldaten der afzetting en de Vlaamse boogschutters
tegengehouden. Maar enkele van zijn bedienden waren hem gevolgd, het volk
herkende hem, men joelde ‘El Limpio!’ of, spottend, ‘Padilla y Comunidad!’ - de
soldaten voelden zich onzeker worden, musketten werden aangelegd, en om de
verwarring nog groter te maken, brulde een stem uit de draagkoets, die intussen door
de geharnaste dragers was neergezet, een doordringend: ‘Vuur!’ - Twee soldaten
schoten in de lucht. Anderen drongen op het volk in of riepen naar boven de vensters
te sluiten. Op hetzelfde ogenblik klapte het deurtje van de draagstoel open, en
verleende doorgang aan een zich bukkende gedaante, die zich aldra in volle lengte
oprichtte, en een enorme kapitein van de koninklijke lijfgarde bleek te zijn, met
zwarte gepommadeerde snorren en een prachtige Milanese wapenrusting onder zijn
zwarte mantel. Martiale blikken om zich heen werpend, schreeuwde hij nog eens
hetzelfde bevel, maar nu was er slechts één musketier die gehoorzaamde. Enkele
toeschouwers geloofden, dat de koning nog in de draagstoel verborgen zat. Maar
daarvoor trad de kapitein te eigenmachtig op. Met moeite zijn legervloeken
bedwingend, begon hij terstond Ayala te ondervragen, die zijn houding van smekeling
had laten varen voor een sombere ongenaakbaarheid; en zo stonden ze daar dan
tegenover elkaar, ten aanschouwen van volk en soldaten, de gewaande politieke
misdadiger en de gewaande vorst, toornig en tegelijk niet goed wetend hoe zich te
gedragen, terwijl in de verte, op hun ossenkarren, de vier versierde Mariabeelden
wachtten, die ten slotte óók de echte Maria niet waren ... Weinigen onder de grandes
en hovelingen konden een glimlach onderdrukken bij dit toneel, en het volk bleef zo
rumoerig, dat de verderaf staande groepen, de inquisiteurs en de Dominicanen, nog
steeds in onzekerheid verkeerden, of niet het ergste was geschied.
De mayordomo, een man met onberispelijke manieren, iemand die in zijn jeugd
de lagere wijdingen had ontvangen, liet men dicht bij het raam om alles op zijn gemak
in ogenschouw te kunnen nemen. Te zien was er niet veel. Het klopte met wat men
hem in aller haast had verteld. De draagkoets op de keien, de opgewonden kapitein,
Martin de Ayala, die zich nu ook nog tegenover een paar toegeschoten alguaciles te
verantwoorden had, de hovelingen, de werkeloos toeziende soldaten, meer naar rechts
de groep der inquisiteurs en familiares, dan de Dominicanen, en de Franciscanen
daarachter. Telkens liepen personen van de ene groep naar de andere; vooral tussen
de ambtenaren van het Heilig Officium en de grandes en edelen was een innige
menging opgetreden. Er werd gepraat, en steeds weer gelachen, onder al die groepen.
De gastheer meende, dat de processie zo dadelijk wel voortgezet zou worden,

Simon Vestdijk, Het vijfde zegel

326
zonder de koning, - of neen, er was geen koning bij geweest, dat was toch zeer, zeer
vreemd ...
‘Ik moet nu naar de hoogeerwaarde heer terug, Señor; hij zal u zeer erkentelijk
zijn,’ verklaarde de mayordomo op bescheiden toon. Maar hij bleef naar buiten
kijken, naar rechts nu, opmerkzaam, met al groter wordende ogen. Gebeurde er iets,
werd de orde opnieuw verstoord? De bewoner van het huis voegde zich bij hem. Het
was een welgedane, laconieke man van middelbare leeftijd, die zich niet gemakkelijk
over iets verbazen zou, en die dan ook over de metamorphose van de Gezalfde Gods
in een kapitein-met-pommadesnorren bericht had alsof zoiets geregeld voorkwam
in processies. Maar nu, na even in dezelfde richting gekeken te hebben als de
mayordomo, verloor hij zijn kalmte toch; met een paar uitroepen wenkte hij de andere
aanwezigen in het vertrek, oudere mensen merendeels, naderbij te komen. De
bijzondere beweging, die daarbuiten op te merken viel, liet zich eerst moeilijk
onderscheiden van wat de groepering der deelnemers aan de processie reeds enige
tijd beheerst had: een af en aan lopen, naar voren, naar achteren, om inlichtingen in
te winnen, om inlichtingen door te geven. Een Franciscaner monnik, in zijn bruine
pij afstekend tegen het zwart en het zwart met wit rondom, scheen dat
bewegingsmotief in zijn persoon nog eens te herhalen of samen te vatten: gejaagd,
alsof hij iets zocht, liep hij heen en weer, in de lengte en in de dwarste, hij zwenkte
om twee Dominicanen heen, die met personen uit de inquisiteursgroep stonden te
praten, en voor iemand er op verdacht was, wierp hij zich met een lenige sprong, die
zijn jeugd verried, op een der laatsten, in zijn rechterhand een mes, dat hij twee maal,
kort na elkaar, met een heftige, niets ontziende overtuigdheid neer liet dalen. De
aangevallene in zijn donkere pelsmantel scheen lomp en vormeloos te worden door
de doelmatige haast waarmee de monnik aldus te werk ging. Een kluwen van
toeschietende lichamen onttrok aanvaller en slachtoffer enige seconden aan het
gezicht, maar de mayordomo, die ontzet toekeek, meende aan hun bewegingen, hun
opspringende schouders of handen, te bespeuren, dat die twee stoten nog door
meerdere werden gevolgd. Even kreeg hij het gezicht van de monnik te zien; het was
jeugdig, zoals hij zich dat reeds voorgesteld had, schraal en bleek. Maar onmiddellijk
daarop snelden familiares toe, en weer klonken er schoten, van pistolen nu. De monnik
zakte ineen, of beter: hij tuimelde - terwijl een Dominicaan er de familiares een
verwijt van scheen te willen maken, dat hier iemand gedood werd zonder gebiecht
te hebben - schuin omlaag, ontving van een der soldaten een zware slag op het hoofd,
die hem nog verder deed tuimelen, nog lager, struikelend, op de knieën, waarna hij
onbeweeglijk liggen bleef, vlak voor de voeten van twee vrouwen uit het volk, die
langzaam achteruitweken. Rondom de getroffene schreeuwde men doelloos. Wie
zich bukte

Simon Vestdijk, Het vijfde zegel

327
om hulp te verlenen richtte zich hoofdschuddend weer op. Maar nu kreeg het
verschrikte geloei der menigte de overhand, het antieke koor der straattragediën, het
enige, door de eeuwen heen, dat nooit ingestudeerd is hoeven te worden, en alle
omstanders, Dominicanen, alguaciles, inquisiteurs en familiares, bleven staan,
besluiteloos of angstig, of traag zich bekruisigend, alsof vóór iedere verdere stap van
hen geëist werd naar dat geluid te luisteren, en zich geen kreet, geen uitroep, geen
vraag of naam te laten ontgaan ...
‘Het is niet te geloven, tòch een moord!’ riep de gastheer, alsof het tegen alle regels
streed, dat een werkelijke moord zo spoedig volgde op een gewaande aanslag, ‘en
gepleegd door een Franciscaner monnik, een krankzinnige waarschijnlijk! Een van
de inquisiteurs is het, als ik goed zie ... Maar dat is vreselijk, Santa Maria, dàt is
vreselijk, - ik ken hem!... Uw meester moet hem ook kennen!’ - Toen hij zich met
deze woorden tot de mayordomo wendde, viel hem op, hoe slecht de man er uitzag.
Hij bood hem een glas wijn aan, maar de mayordomo weigerde, zeggend, dat hij
onmiddellijk terug moest om verslag uit te brengen. Reeds gaven de aanwezigen
commentaar op de verdere gebeurtenissen: de alguacil mayor die naderde - een
geneesheer - Ayala op wapens onderzocht, nu gevankelijk weggevoerd ...
‘Ik mag mijn meester niet zo lang in onzekerheid laten,’ stamelde de mayordomo,
‘en zijn gast ook niet, die vroeg mij hierheen te gaan ...’
De ander legde hem de hand op de schouder. - ‘Ik breng u naar de patio. Vergeet
niet te melden, dat de koning ongedeerd is gebleven, of liever dat hij er helemaal
niet bij was, - het zonderlingste van alles ... Bereid uw meester voor op de moord,
hij is niet jong meer. Of zal ik meegaan?’
‘Neen,’ zei de mayordomo flauwtjes, ‘neen, dank u, Señor. Maar mijn meester
kent geen enkele inquisiteur intiem, het kan dus geen schok voor hem zijn ...’
‘Ik zie nu ook wie het is, Don Vicente. Een verlies voor het Toledaanse tribunaal!’
- De opmerking werd gemaakt door een der gasten. Aandachtig volgde hij wat zich
in de reeds veel rustiger geworden straat afspeelde, en trommelde verstrooid tegen
het vensterglas.
Toen El Greco onder de kale bomen van de benedentuin langzaam de roodbeschenen
Casa begon te naderen, besefte hij meer dan ooit, dat niet de avond, nacht of diepste
duisternis, rouw en ellende symboliseerde, maar het licht. Wat hij van de Taagoevers
zag, tussen de bomen door, had iets wonds: een kolossaal stenen organisme, dat
leegbloedde in de hemel. Reeds ver was de zonsondergang gevorderd. Maar wat
voor troosteloze gloor, wat tragische grensperiode was dat: het licht, dat als het ware
met verschillende timbres te spreken begon, zichzelf leegsprak

Simon Vestdijk, Het vijfde zegel

328
in kleuren, en eerst zwijgen zou als het er niet meer was ... Hij liep langs de roestige
poort en bereikte zo de patio. Ook het huis leek hem troosteloos en leeg, - dit laatste
was werkelijk het geval, want behalve Gerónima waren zij allen naar de processie
gaan kijken, Manusso, de tante, de jongens, om zich wat te verzetten ondanks alles,
en Eufrosina zeker ook uit vroomheid. Als Preboste nu nog terugkwam, - en daaraan
hoefde hij niet te twijfelen, - zou alles weer bij het oude zijn ...
Zonder omslachtige inleiding, zonder ook maar iets van de bijomstandigheden te
verbloemen, vertelde hij Gerónima wat er geschied was. Tegen zijn borst aangedrukt,
bevend, soms snikkend, hoorde zij hem aan. Bijna was het hem ondraaglijk, dit
levende lichaam tegen het zijne te voelen, terwijl dat andere met verbrijzelde schedel,
door kogels getroffen, koud en onbeweend terneerlag in een nuchter lijkenhuis ergens
in Toledo. Maar haar snikken mocht hem prikkelen, het verzachtte ook; door gedeeld
leed bracht het de gestorvene nader, en verwijderde hem dan weer onnoemelijk ver,
omdat zich in deze droevige omarming de terugkeer voltrok van hem naar haar. En
zij waren veilig, beiden, hij zei het haar. Francisco Esquerrer had alles goedgemaakt,
en meer dan dat.
‘Er zal nog wel onderzocht worden en ondervraagd,’ eindigde hij, ‘men kan nog
aan medeplichtigheid denken mijnerzijds, - maar neen, Andrés Nuñez kan getuigen,
dat ik Esquerrer op die avond wegjoeg, dat alle banden tussen ons verbroken waren!...
Alleen Don Pedro had het in zijn macht voortgang te verlenen aan het proces ... En,
mocht dit alles niet voldoende zijn, dan is er altijd nog de brief aan de koning, die
ik schreef. Dat wist je nog niet.’
Met een bruuske beweging maakte zij zich van hem los. - ‘Hoe kun je daar nú aan
denken, aan onze veiligheid! Ik zou alles geven ...!’
‘Ik denk aan andere dingen dan ik zeg,’ verdedigde hij zich zwak. Haar tranen
waren toch pas in de laatste plaats vreugdetranen geweest, moest hij zichzelf bekennen
... Half sussend hernam hij:
‘Hij is voor ons heengegaan, maar het leven was ook ondraaglijk voor hem
geworden. En op het allerlaatst moet hij een grote voldoening hebben gevoeld,
Gerónima.’
Zij zweeg, daar zij de verhoudingen, waarop hij zinspeelde, slechts ten dele kon
overzien. Maar aan haar ogen merkte hij, dat de opstandigheid in haar door bleef
smeulen. Betekende Esquerrer dan zóveel voor haar? En, andere vraag, die hem nu
plots in alle scherpte voor de geest trad, wat had Gerónima betekend voor hèm? Hij
dacht aan de Maria-figuur op de Espolio, de moeder die gekruisigd zou worden, die
al het lijden op zich verenigde, - hij dacht aan Esquerrer's eigen moeder. Wat had hij
de monnik, louter uit lust om hem (en zichzelf) te pijnigen, al niet voor gruweltaferelen
opgehangen van wat er met Gerónima gebeuren zou, eenmaal in de klauwen van
Don Pedro!... Ja, ook tegenover zichzelf

Simon Vestdijk, Het vijfde zegel

329
had Esquerrer alles goedgemaakt; hij had gemoord, niet uit wraakzucht, maar om
háár te verlossen, om het even of hij het besluit pas op het allerlaatste moment of
reeds eerder genomen had. Door schaamte en wanhoop overmand boog hij het hoofd.
Van alles had hij zich wel willen beschuldigen, nu het eindelijk tot hem doordrong
hoe lichtvaardig hij beschikt had over het leven van een ander, en minuten lang had
hij te kampen met de aandrift zich met de monnik solidair te verklaren, zich aan te
geven bij de autoriteiten als eerste belanghebbende bij de dood van Don Pedro Moya
de Contreras, zich aan te klagen als halve medeplichtige aan een poging tot
koningsmoord, als landverrader, tegenstander van het Heilig Officium, leugenaar en
ketter!...
Te zichtbaar waren de kentekenen van deze tweestrijd dan dat Gerónima zich ten
slotte niet zou hebben verzoend met zijn houding tegenover Esquerrer's dood. De
enkele woorden, die zij nog wisselden, hadden reeds íets van het vaag abstracte
meegevoel tegenover droeve gebeurtenissen heel ver weg of heel ver in het verleden.
Maar hij wist, dat deze uiterlijke berusting slechts ruim baan maakte voor de diepere
droefheid die hem nog te wachten stond ...
‘Ik ga naar het atelier,’ zei hij, haar hoofd tussen zijn handen nemend, ‘zorg er
voor, dat ik niet gestoord word ...’
‘Je wilt nú toch niet werken?!’
‘Wat moet ik anders doen?’ vroeg hij vluchtig geërgerd door haar conventionaliteit,
die werkeloosheid voorschreef op een intieme rouwdag. Maar dan, om zijn barse
toon goed te maken, kuste hij haar op het voorhoofd, lang en aandachtig. Het was
als een hulde aan haar schoonheid, aan de schoonheid die zijn werk weer bepalen
zou voortaan. Iets magerder mocht Gerónima de las Cuevas de laatste tijd geworden
zijn, de fraaie regelmaat van haar trekken had nauwelijks geleden door ervaringen
die haar toch sterker hadden aangegrepen dan hij ooit mogelijk had geacht. Niet
alleen haar lichaam was door hem miskend, ook haar ziel, die misschien meer met
de menselijke aarde gemeen had dan de eruptieve taferelen waarin hij zijn protest
tegen hemelse autoriteit had uitgestort. Daartoe had Francisco Esquerrer hem immers
ook nader willen brengen, op zijn onhandige wijze ... Maar die ziel ontsnapte hem
dan toch weer, juist omdat Esquerrer de leidsman had willen zijn.
De zon was nauwelijks onder, toen hij reeds te werken stond in het rode avondlicht.
Het achthoekig atelier rook naar oude, stoffige tapijten; het was er zeer koud. In zijn
pelsjas schilderde hij aan de Begrafenis van graaf Orgaz, ijverig en nauwgezet, zij
het ook met vingers waarin het inwendige oproer als een rusteloos gonzen in de
zenuwen te bespeuren was. Maar met een schier stompzinnige koppigheid zette hij
zijn lijnen en streken neer: subtiele getuigenissen der Venetiaanse techniek, die hij

Simon Vestdijk, Het vijfde zegel

330
tot zulk een verwonderlijke volmaaktheid had opgevoerd. En hij bedacht, dat dit het
enige was dat op den duur troost schonk en zelfs een rechtvaardiging inhield van het
leven: een goed handwerksman te zijn, - al kon men zich daarnaast nog wel tegen
belastingen verzetten, en tegen vorstelijke miskenning ... Merkwaardig hoe weinig
waarde hij nog hechtte aan de rol, die hij aan de koning had toegedacht in zijn
ontwikkeling als schilder, sinds hij wist, dat Philips niet aan de processie had
deelgenomen en misschien niet eens in de stad was geweest (over dit laatste punt
liepen de berichten nog uiteen, zo ook over de namen der gearresteerden, waaronder
Fernando de Cisneros zich bevinden zou) ... Ja, een handwerksman zijn, een nederig
dienaar van het heilige, zoals de ossen, beesten van San Lucas, die hij 's middags in
de processie voorbij had zien trekken, - een burger van Toledo en overgeplant
eilandbewoner, die hier dezelfde steenmassa's terugvond als zijn jonge jaren hadden
beheerst, die nu onherroepelijk tot het verleden waren gaan behoren. Want deze
gehele tijd met Esquerrer, wat was het anders dan het einde van zijn jeugd en het
begin van de ouderdom, het einde van vriendschap, die alleen in de jeugd gedijen
kon, het einde van het tomeloze streven naar het volstrekte, dat twee ‘avonturiers
van de geest’ had samengebracht, innig verbonden, en weer voorgoed
uiteengedreven?... En al berustten deze overwegingen grotendeels op uitputting,
moede ontspanning, kleine dankbaarheid, ze waren er niet minder reëel om. Zij
betroffen iets waartoe hij steeds terug kon keren, zoals hij tot Gerónima was
teruggekeerd: de heilzame regelmaat van het normale en gesanctionneerde, waarvan
men de eeuwige macht nog erkende door er zich van te verwijderen. In de Heilige
Mauritius was hij opgestegen en had hij zich verwijderd; in de Opening van het
Vijfde Zegel was hij nog verder afgedwaald van het middelpunt, - in de Begrafenis
van graaf Orgaz, die nu voltooid zou worden, keerde hij terug. Wat hier in de Orgaz,
in deze strenge formatie, die aandoeningen bande in glinsterende geometrie, ontbrak,
dat was juist de fout geweest in zijn kelderschilderijen: vormloosheid, wanorde, en
vooral willekeur. De Opening van het Vijfde Zegel en de schilderijen daaromheen
zij hadden ook geheel anders kunnen zijn, want tot in bijzonderheden dankten zij
hun bestaan aan toevallige indrukken en herinneringen, los verbonden tot een eenheid,
die verraste, maar dan weer uiteenviel ... En zelfs de symbolische betekenis van het
Vijfde Zegel, gevonden in die zonderlinge philosophie van het tot bij God opstijgend
Kwaad, hing met willekeur en toeval samen! Wraak wàs willekeur, omdat men,
wraak nemend of wraak bepeinzend, onherroepelijk afdwaalde naar de duizend en
één zijwegen, die niet ter zake deden. De martelaars, over wie op die Bijbelplaats
gerept werd, riepen God aan, en, wie weet, bedoelden zij de duivel. Híj had wraak
willen nemen op Esquerrer, aanvankelijk, omdat hij Benedetto Beccadel-

Simon Vestdijk, Het vijfde zegel

331
li, de eigenlijke verrader, nog altijd treffen moest. In Gerónima had hij zich gewroken,
door verwaarlozing en meesterachtige behandeling, op die vrouw in Italië. Toen
Esquerrer hem ‘verraden’ had, ging hij Pompeo Leoni wantrouwen en de oude
Covarrubias! Fernando de Cisneros wilde zich wreken op Philips, en vond Don Pedro
Moya de Contreras en Francisco Esquerrer als slachtoffers. Koning Philips wreekte
zich op de prinses d'Eboli en zijn vroegere medeminnaar Antonio Perez, en stortte
Aragon in het verderf. En zo door, tot in het oneindige. Maar wat betekende dit anders
dan dat wraak zinneloos was, dat men steeds naast degene sloeg die men met zijn
haat vervolgde, dat, streng genomen, wraak niet eens bestond, dat hij derhalve het
luchtledige geschilderd had, het volkomen uit de lucht gegrepene? Deze Orgaz
daarentegen bezat de volheid van een veelzijdig bestaan, van een tijd; de gegevens
ervan lagen goed onderscheiden naast elkaar, troostend in evenwicht, mild en streng
...
Maar dan was, naast dit alles, de Orgaz ook een graflegging. Ver heen in zijn
redeneringen, onhoudbaar aan het philosopheren geslagen naar onuitroeibare
gewoonte, stond hij nu voor het eerst van aangezicht tot aangezicht met het portret
van de dode, niet dat van de miraculeus begenadigde ridder der legende, doch met
het portret in de linkerhoek, van Francisco Esquerrer, de Franciscaan. En nòg zocht
zijn logisch verbindende geest de overgang, om aandoeningen te overbruggen, die
hem zó plotseling bestormden, dat hij het penseel neerleggen moest. Want deze
Franciscaan viel er niet buiten, buiten alles wat hij zojuist bepeinsd had over
evenwichtige schoonheid zonder verwikkelingen! Even stemde het hem diep gelukkig,
dit te kunnen vaststellen. Had hij dit portret vroeger veracht, nu leek het hem de
wèrkelijke Esquerrer te zijn, een Esquerrer die zich zou kunnen opofferen inderdaad,
een van de wereld afgesloten peinzer misschien, doch een peinzer met alle
liefdesmogelijkheden in zich, vol van een zachte melancholie, wijs en bemiddelend,
- een kant van de monnik, waar het portret van de Heilige Jacobus major beneden in
de kelder nimmer rekenschap van had afgelegd ...
Het werd donker, het penseel liet hij rusten. Als een golf steeg de verlatenheid in
hem op. Hij was vaderlandloos en zonder vriend. Als een vreemde prent zag hij
zichzelf buiten kennis raken in Covarrubias' bibliotheek: een kleine, donkere man
met hooggewelfde wenkbrauwen en een zwarte baard achterover in een stoel, de
kanunnik en de mayordomo bezorgd over hem heengebogen, met een glas water,
een flesje waaraan hij ruiken moest. En het pijnigende heimwee naar de Franciscaan,
nu niet meer te overstemmen door zelfbespiegeling, ontrolde zich in meer van zulke
taferelen, waarin hij zich optreden zag als vreemdeling, meester, geestverwant, als
geboeide allengs, als vriend - en als weerloos uitgeleverde. Hoe weinig misbruik had
Esquerrer daarvan gemaakt, van

Simon Vestdijk, Het vijfde zegel

332
dit laatste! En dan de ommekeer ten slotte, na iets waarvoor verraad toch een veel
te groot woord was ... Hoe ongemotiveerd fel, harteloos, was zijn reactie daarop
geweest! Alles herinnerde hij zich weer uit hun samenzijn, de eerste ontmoeting in
het Escorial, de omvallende stapel boeken, Miguel d'Antona die hem bespotte. Achter
het ideale masker van de Franciscaan op de Orgaz, dat nauwelijks nog door het
smartelijke waas voor zijn ogen heendrong, zag hij Francisco Esquerrer opdoemen,
met zijn schuwheid, zijn tics, zijn houterige bewegingen, het dwaze, fladderende
gespeel met de twee jongens, door kamers en om hoeken. Hij zag een hand uitgestrekt,
diepliggende, loerende ogen zweefden voorbij, - en dan was er weer niets anders dan
het koortsachtige kloppen van beeld na beeld, zichtbaar nog wel, doch reeds gestreept
en gevlekt door de ouderdom der herinnering. En hij wist: het was te veel geweest.
Had het geduurd, dan was het onmenselijk geworden. Geen bovennatuurlijke macht
zou hem veroordelen, omdat hij zijn zelfstandigheiden - en zijn gruwelijke
eenzaamheid - hernomen had na zo lange tijd in genegenheid geleefd te hebben buiten
zichzelf. Wat de mysticus omzichtig nastreefde, wat Esquerrer nagestreefd hàd, - de
uiterste zuiverheid van het niet-bezitten, - dat had hij zichzelf moeten verschaffen,
gewelddadig aandoen haast, van het hoogste afdalend tot het niets, en de ander zijns
ondanks meeslepend in die val. Wat anders was hier dan nog op zijn plaats dan
berusting, en het aanvaarden van de onbegrijpelijke wetten, waaraan menselijke
zielen gehoorzamen? Nu, op deze avond, in dit bijna reeds volkomen verduisterd
atelier, waar hij met de ander zo vaak gesproken had, ontdekte hij, voor zover zijn
religieuze voorstellingen dit toelieten, een glimp van het mysterie der schijnbeweging
tussen geboorte en dood. Er was een steen die in het water viel, de waterkringen
verwijdden zich, schommelend de een na de ander, dromend van uitwisseling, - en
dan was er nog maar de steen, onbeweeglijk, vlak onder de plaats waar hij in het nu
eveneens onbeweeglijke water was geworpen. De bronzen trillingen van dat klokgelui
daar in de verte waren hem niet nader, maar ook niet vreemder dan de beelden van
de monnik Esquerrer, die elkaar zo pijnlijk kloppend opvolgden in zijn geest.
Daarbuiten was de grote leegte, waartoe alles terugkeerde, en waarvan hij een uiterste
spelonk, een beginnende barst in dit aards bestaan, zojuist in zichzelf ontdekt had.
Geen smart, geen geluk, geen goed of kwaad, - berusting slechts. Hij luisterde.
Behalve het klokgelui ving hij het vage gedruis op van een menigte die zich feestelijk
waande. En nog lang luisterde hij zo, eenzaam in het stenen Toledo, te midden van
een zee van geluiden. Misschien was dit het moment, en hij de man voor zulke
waarheden, die nooit te vinden zijn op het vasteland der menselijke betrekkingen,
doch enkel op de verst vooruitgeschoven posten daarbuiten, op de laatste eilanden.
En eilandbewoner zou hij altijd blijven.

Simon Vestdijk, Het vijfde zegel

333

Verklaring van enkele vreemde woorden en
citaten
Blz.
7

Penitenten - Rouwmoedigen, die hun
ketterij verzaakten.
Conventikel - Secte, geheime vereniging.
Auto de fe - Letterlijk: daad van geloof.
Openbare uitspraak der Inquisitie.

8

Alguacil - Hoog politieambtenaar.
Ora pro illis - Bid voor hen.
Familiares der Inquisitie - Lagere
beambten.

9

Arriero - Muilezeldrijver.
Cara de hereje - Gezicht van een ketter
(scheldwoord).
El Rey Nuestro Señor - De Koning onze
Heer.
Peccavi - Ik heb gezondigd.

10

Viva el Rey - Leve de Koning.
Reposteros - Kleden met blazoen,
uitgehangen op feestdagen.

11

Schismatieken - Scheurmakers.
Tercios - Spaanse legerafdelingen van
drie tot vier-en-een-half duizend man.
Congregaties - Geestelijke
bestuurslichamen, broederschappen.

12

Homiliën - Kanselredenen.
Praedestinatie - Voorbeschikking.
Peroratie - Slot van een rede.
Het Heilig Officium - De Inquisitie,
kettergericht, geestelijke rechtbank.
Apologeet - Geloofsverdediger.
Christelijk schrijver na de Apostolische
Vaders.
Gnostisch, gnosis - Ketterse leer uit het
begin van het Christendom.

Simon Vestdijk, Het vijfde zegel

Sola fides justificat - Alleen het geloof
rechtvaardigt.
13

Haeresiarch - Aartsketter.
Causa principalis - Voornaamste,
onmiddellijke oorzaak.
Causa instrumentalis - Middellijke,
indirecte oorzaak.
Morbida facta ... etc. - Eén ziek geworden
schaap bederft de gehele schaapskooi.
Justitia et Misericordia - Gerechtigheid
en Barmhartigheid.
Intentie - Bedoeling, gezindheid.

14

Consultores en calificadores - Geleerde
adviseurs der Inquisitie.
Cortes - Volksvertegenwoordiging.
Persona grata - Iemand die in de gunst
staat.

15

Grandes - Rijksgroten.
Capa - Mantel.
Caballero - Edelman.

17

Luis de Jesús - Authentieke naam van een
beul der Spaanse Inquisitie.
Olla podrida - Spaans gerecht, soort
hutspot met vlees.
Auto público general - Algemene,
openbare auto de fe.

19

Nepotisme - Familieregering.
Casa de la penitencia - Boetehuis.

20

Sierras - Gebergten.
Ad majorem Dei gloriam - Tot meerdere
eer van God.

22

Messer - Meester.
Virgen de los Desamparados - Heilige
Maagd van de Verlatenen.
Heilige Christophorus - Schutspatroon
o.a. van gevaarlijke reizen.

24

Huertas - Tuinen, boomgaarden.

25

Primus inter pares - Eerste onder zijn
gelijken.

Simon Vestdijk, Het vijfde zegel

26

Architraven - Hoofd balken, steunend op
pilaren.

Simon Vestdijk, Het vijfde zegel

334

Scapulieren - Pijen (oude betekenis).
27

Pater hospitarius - Gastpater.
Pax vobiscum - Vrede zij met u.
Exorcisering - Uitbanning, wering.
Mayordomo - Huismeester,
ceremoniemeester, etc.
Hortulanus - Tuinman.
Refter - Eetzaal, refectorium.

28

Infantes - Kinderen van de koning.
Pintor y Ayuda de Cámara - Schilder en
kamerdienaar.

29

Graecist - Geleerd kenner van het Grieks.
Exeat aula ... etc. - Wie deugdzaam wil
blijven verlate het hof.
Bene qui latuit ... etc. - Wie zich goed
verborgen houdt leeft goed.
Camarilla - Hofkliek, partij.

30

Tribunalen - Rechtbanken der Inquisitie.
Santa María de la Espada Blanca Heilige Maria van het Witte Zwaard.

31

Patio de los Evangelistas - Binnenplaats
der Evangelisten.
Llanuras - Vlakten.

32

Metten - Ochtend- of nachtoefening in
klooster.
Responsoriën - Beurtzangen.

33

Maravedís - Geldstukken, ± het
duizendste deel van een ducaat; één
ducaat = zeven pesetas.

34

Alcalde mayor - Burgemeester.
Arianisme - Leer omtrent de
menselijkheid, niet-goddelijkheid van
Christus.

35

Koorheren - Kanunniken.
Nolo episcopari - Gewoonte van
geestelijken om zich uit valse

Simon Vestdijk, Het vijfde zegel

bescheidenheid niet waardig te achten
bisschop te worden.
Actum rem agere - Gedane zaken nemen
geen keer.
35

El Greco, El Gritgo - De Griek.

37

Gloria - Apotheose. Afbeelding van de
hemel op schilderijen van martelaars etc.
Por vida de Dios - Bij het leven van God
(een van de vloeken, verboden door de
Inquisitie).

38

Naturalia ... etc. - Wat natuurlijk is is
geen schande.
Deo Gratias - Gode zij dank.

40

Autos sacramentales - Mysteriespelen op
Sacramentsdag.
Aquila ... etc. - Een arend vangt geen
vliegen. Een groot man stoort zich niet
aan kleinigheden.

41

Fervet opus - IJverig gaat het werk voort.
Canonisatie - Heiligverklaring.
Ilustrísima Señora - Verheven Vrouwe.

42

Brevier - Getijdenboek.
Sacristein - Koster.

43

Sosegnos - Houd u kalm.

45

Primicerius - Romeins aanvoerder.

47

Demente - Krankzinnig.

48

Yo el Rey - Ik, de Koning.
Missalen - Misboeken.
Antiphonariën - Muziekboeken,
beurtzangen bevattend.

49

Observanten - Strenge Franciscanen.
Annalist - Bibliothecaris.

50

Compendium - Samenvatting, overzicht.
Collegium trilingue - College waar de
drie talen (Latijn, Grieks en Hebreeuws)
onderwezen werden.

Simon Vestdijk, Het vijfde zegel

335

Geördineerd - Geordend, in een
kloosterorde opgenomen.
51

Fray - Broeder (afkomstig van fraile).

53

Azulejos - Tegels.
Regidor - Lid van de gemeenteraad.

54

De Libero Arbitrio - Over de vrije wil.

55

Tertiariërs - Derde orde, lekenorde, in dit
geval der Franciscanen.
Pantheon - Gezamenlijke godheden.
Alcalde - Burgemeester, rechter.

56

Esoterisch - Geheim, alleen voor
ingewijden bestemd.

57

La Madre España - Moeder Spanje.
Beata - Zalige, geïnspireerde, mystica.

58

Comuneros - Toledaanse opstandelingen
in 1520.

59

Rastreado - Spaanse dans.
Ab uno ... etc. - Beoordeel naar dit ene
staaltje de rest.
Patria est ... etc. - Het vaderland is overal
waar men het goed heeft.

60

Stat magni ... etc. - Daar staat hij, de
schaduw van een grote naam.
An nescis ... etc. - Of weet gij niet, dat
vorsten lange armen hebben?
Varium et mutabile ... etc. - Een vrouw
is en blijft een wispelturig en veranderlijk
wezen.

62

Attributen - Zinnebeeldige kentekenen.

63

Vega - Omstreken van de stad, begroeide
vlakte.
Acceptissima ... etc. - Het meest geliefd
plegen die geschenken te zijn die hun
waarde ontlenen aan de persoon van de
gever.

64

De Servo Arbitrio - Over de onvrije wil.

Simon Vestdijk, Het vijfde zegel

65

Plateresk - Bouwstijl in vijftiende en
zestiende eeuw met veel versiering.

66

Geef het heilige ... etc. - Mattheus 7:6.
Votiefmissen - Mis opgedragen ten
gevolge van een gelofte.
Casa - Huis.
Ciborie - Kelk met deksel, waarin de
Hostiën bewaard worden.

67

Balusters - Kleine pilaren in een
balustrade.
Alguaciles - Agenten der
veiligheidspolitie.
Morería - Morenwijk.
Judería - Ghetto.

68

Rodaderos - Steenachtige hellingen met
veel gruis.
Cigarrales - Landhuizen.
Mudéjar - In Moorse stijl.
Virgen del Valle - Maagd van het dal.

69

Suprema - Concejo de la Suprema y
General Inquisición, Hoge Raad der
Inquisitie.

70

Casuïstiek - Practische zedeleer, waarin
elk geval afzonderlijk overwogen wordt.
Probabilisme - Vooral door de Jezuïeten
verbreide zedeleer, waarin slechts
waarschijnlijkheid, geen zekerheid wordt
vereist.

71

Zocodover - Groot plein in Toledo.
Pebete - Parfum, gebrand als wierook.

72

El Sitio Real - De koninklijke residentie.

73

Obispillo - Kleine bisschop, een soort
worst. Toespeling op het postuur van
bisschop de Quiroga.
Princeps scholasticocum - Eerste
scholastisch geleerde, bijnaam van Th. v.
Aquino.
Manifestados - Opstandelingen.

74

Marranos - Vervloekten. Ongedoopte
Joden.

Simon Vestdijk, Het vijfde zegel

Mala sangre - Verdorven bloed.
Converso - Bekeerde Jood.

Simon Vestdijk, Het vijfde zegel

336

De duobis ... etc. - Van twee kwaden
moet men het minste kiezen.
R.I.P. - Requiescat in pace, rust in vrede.
Aanduiding van politieke moorden, aan
Philips de Tweede toegeschreven.
75

Graeculus ... etc. - Een hongerige Griek
zal voor u naar de hemel lopen, zo ge dat
verkiest.
Non liquet - Niet duidelijk.
Apologetisch - Betreffende de
verdediging van het geloof.

76

Sacramentele rechtvaardigingsleer - Leer
omtrent de uitsluitende
rechtvaardigmaking door sacramenten,
kerkelijke voorschriften, goede werken.
Professio fidei Tridentinae Geloofsbelijdenis volgens het concilie
van Trente.
Dass die Propositio ... etc. - Dat de
stelling, dat goede werken schadelijk zijn
voor de zaligheid, een juiste is.
Fuggers - Duitse bankiers, handelshuis.
Defensor fidei - Verdediger van het
geloof.

78

La Casa Santa - Het Heilige Huis.
Gebouw der Inquisitie.
Pintura deshonesta - Onzedelijke
schilderijen.
Trascoro - Afsluiting van het koor,
typisch voor Spaanse kathedralen.
Transparente - Door daglicht verlichte
beelden in Toledaanse kathedraal
Forum internum - Geweten. Hier meer:
innerlijk onderzoek.
Posada de la Sangre - Grote Toledaanse
herberg.

80

Faja - Buikband.

81

Señor Inquisidor - Mijnheer de
Inquisiteur.

Simon Vestdijk, Het vijfde zegel

Denunciatie - Aanklacht.
Alfaquí- Moors priester.
82

Precanonisatie - Voorlopige
heiligverklaring.

86

Quemaderos de la cruz - Brandstapels.

88

Conquistador - Koloniaal veroveraar.

90

Partus virgineus - Maagdelijke geboorte.
Vehiculum - Voertuig, hier: vorm,
gedaante.

92

Utero clauso - Met gesloten baarmoeder.
Poenitentiarius - Biechtvader van een
domkapittel.
Capilla Mozárabe - Mozarabische kapel
(afgeleid van ‘mostarabuna’, gearabiseerden, vermengden).
Custos - Koster.
In essentie - Wezenlijk, in wezen.

93

Per accidens - Onwezenlijk, bijkomstig.
Humeraal etc. - Delen van het
misgewaad. De humeraal is tegenwoordig
de amict.
Paramenten - Altaarklederen etc.

94

Koningin Bessie - Elizabeth van
Engeland.
De vierde gelofte van de Alcántara-orde
- Gelofte om de Onbevlekte Ontvangenis
te verdedigen.
Nigromantisch - De zwarte kunst
betreffend.
Gemini - Tweelingen.

95

Index Librorum Prohibitorum - Lijst van
verboden boeken.
Necessitas consequentiae Noodzakelijkheid waarmee iets geschiedt
doordat God het toelaat, krachtens de
vrije wil dus. Necessitas consequentis:
doordat God het zelf wil.
Numquid ... etc. - Hoe nu, is ook Saul
onder de profeten.

Simon Vestdijk, Het vijfde zegel

Pelagianistisch, Pelagianen - Aanhangers
van de vrije wil.
Origenes - Apologeet en Christelijk
wijsgeer, verdediger van de vrije wil.
96

Apelles post tabulam - Apelles achter het
schilderij. Luistervinken deugen niet.

Simon Vestdijk, Het vijfde zegel

337

97

Beso las manos - Kus de hand.

98

Puerta del Mollete - Poort der Toledaanse
kathedraal, waar brood onder de armen
verdeeld werd.

100

Obediënte - Geleibrief van een reizende
monnik.

102

La Casa del Greco - Het huis van de
Griek.

106

Busconas - Straathoeren.
Ataraxia - Onverstoorbaarheid.

107

Gardiaan - Prior van een
Franciscanerklooster.

109

Kazuifelverlening aan San Ildefonso Wonder waarbij San Ildefonso door de
Heilige Maagd werd beloond, wier
zuiverheid hij in een geschrift had
verdedigd.

111

Promotor - Beschermer.

112

Receptaculum - Vat, omhulsel, hier meer:
omgeving.

114

Vulgata - Officiële Latijnse
bijbelvertaling.

116

De bisschop van Hippo - De heilige
Augustinus.

120

Araucaniërs - Epos van Ercilla y Zuñiga.
Conspirador - Samenzweerder.

121

Deliberata ... etc. - Met heftigheid
verkoos zij te sterven, daar zij het de
wrede Livornische schepen misgunde,
haar als de eerste de beste mee te voeren
voor een geweldige triomftocht.

122

Singula de nobis ... etc. - De jaren gaan
en nemen telkens wat van ons mee; ze
hebben mij ontnomen joligheid,
verliefdheid, lust in feesten, dartelheid,
ze gaan me ook de poëzie ontroven.

123

Palazzo Farnese - Paleis van kardinaal
Farnese.
Rota Romana - Pauselijk gerechtshof.

Simon Vestdijk, Het vijfde zegel

128

Limbus patrium - Z.g. voorgeborchte der
hel, een van de vier ‘receptacula’ der hel.
Limbus infantum - Gedeelte van de hel,
bestemd voor de ongedoopte kinderen.
Prudente - Voorzichtig, bedachtzaam.

129

Plutonisch - Hels, onderaards.

131

Johannes 16:15 - Al wat de Vader heeft
is mijne; daarom heb ik u gezegd, dat hij
het uit het mijne zal nemen en u
verkondigen. - Citaat met sterk
anti-Ariaanse inslag, daar het de
goddelijkheid van Christus naar voren
brengt.
De fide - Tot het geloof behorend.
Heterodox - Niet rechtgelovig.

132

Byzantijns - De Griekse kerk of de
Grieks-Katholieke kunst betreffend.
Sublunaire - Ondermaanse.

137

Canon - Stelsel van voorschriften.

139

Tapada - Courtisane.

140

Hypostasen - Verschijningsvormen, in
dit geval de Personen der Drieeenheid.

141

Triniteit - Drieëenheid.
Makrokosmos, mikrokosmos - Grote, resp.
kleine wereld of sfeer.

143

De Civitate Dei - Over de stad van God.

144

Stoa - Stoïcijnse wijsbegeerte.

148

Conventuaal - Minder strenge
Franciscaan.
Advocatus diaboli - Iemand die de slechte
kanten van een zaak belicht.

153

Moradas - Woningen, verblijven.
Via purgativa - Weg der zuivering.

154

Ex voto - Geschenk ingevolge een gelofte.
Demiurg - Schepper der wereld volgens
de gnosis, staande boven goed en kwaad.

Simon Vestdijk, Het vijfde zegel

338

155

Civitas Dei, Diaboli - Stad van God, van
de duivel.
Zahorí - Tovenaar, ziener, vooral van
verborgen schatten.

157

Infierno - Misdadigers wereld in het
zestiende-eeuwse Spanje.
De los Nombres de Cristo - Over de
namen van Christus.
Wortel van Jesse - Geslacht van Jezus
(Jesse is de vader van David).

159

Arkebusiers - Schutters.

161

Secreto - Geheim gedeelte van het
gebouw der Inquisitie, omvattend de
geheime gevangenis, de verhoorzaal, de
martelkamer, kamers voor de stukken, de
geldkist, etc.
Zeloot - Overdreven ijveraar.
Reconquista - Herovering (van Spanje
door de Christenen oorspronkelijk).
Alcabalas - Belasting, tien procent van
alles wat verkocht werd.

162

Viva la Ley de Moisén - Leve de wet van
Mozes.

163

Doncellas nobles - jonge adellijke
meisjes.

166

El Limpio - De zuivere (van bloed).

167

Reyes Católicos - Katholieke koningen
(Ferdinand en Isabella).

169

Nomem est omen - De naam geeft ook het
wezen aan.
Virgen del Pilar - Maagd van de Zuil.
El Gran Capitán - Spaans veldheer onder
de Katholieke koningen, genaamd
Gonzalo de Córdoba. Woordelijk: de
grote kapitein.

170

Martyrologie - Levensbeschrijving van
martelaars.
Roma locutus est - Rome heeft gesproken.

Simon Vestdijk, Het vijfde zegel

Alumbrado - Verlichte, mysticus.
171

Inmaculada Concepciórt - Onbevlekte
Ontvangenis.
Borracho - Dronkaard.

172

Mal grado aya Dios - Moge God er spijt
van hebben.

174

Jarras - Kruiken, waaruit water de door
de Inquisitie gemartelden langzaam
ingegoten werd.

177

Cid - Half legendarische Spaanse held.
Vita Christi - Leven van Christus.
Armorialen - Wapenboeken.

178

Exercitia spiritualia - Geestelijke
oefeningen volgens Ignatius de Loyola.
Compañía de Jesús - Leger van Jezus, de
Jezuïeten.
Pundonor - Point d'honneur, eergevoel.

179

Annunciada - Verkondiging.

182

Episcopaat - Bisschoppelijke regering.

186

Proselieten - Bekeerlingen.

189

Hoogwaardige - Sacrament des Altaars.
Salve Regina - Wees gegroet, koningin.

192

Purísima - Allerzuiverste, De Heilige
Maagd.

193

Prototypen - Voorbeelden, oerbeelden.

195

Dueña - Begeleidster van vrouwen, hier;
gezelschapsdame.

197

Uomo universale - Algemeen ontwikkeld
man, in dit geval: harmonisch ontwikkeld.

198

Sarabande - Langzame dans.

199

La Perfecta Casada - De volmaakte
huisvrouw.

201

Jacobus 2:14 - Wat nuttigheid is het,
mijne broeders, indien iemand zegt, dat
hij het geloof heeft, en hij heeft de
werken niet? Kan dat geloof hem zalig
maken? - 2:22. Ziet gij wel, dat het geloof
medegewrocht heeft met zijne werken,
en het geloof volmaakt is geweest uit de
werken? - 2:26. Want gelijk het lichaam

Simon Vestdijk, Het vijfde zegel

zonder geest dood is, alzó is ook het
geloof zonder de werken dood.
Wee u Chorazin> wee u Bethsaïda Twee onbekeerde steden.
Noli me tangere - Kruidje roer me niet,
iets waar men niet aan tornen mag.

Simon Vestdijk, Het vijfde zegel

339

202

Convento de la Concepción - Klooster
van de Ontvangenis.

203

Bestiarium - Verzameling beesten of
monsters.

204

Pantheïsme - De leer dat God alles is,
zonder onderscheid.

205

Allerheiligste - Sacrament des Altaars,
Corpus Christi, Hostie.
Agnus Dei - Lam Gods. Gedeelte van de
Mis tijdens de Communie.
Devestituur - Woordelijk: ontkleding.
Ontwijding. Ontzetting uit de priesterlijke
waardigheid.
Indien de satan ... etc. - Mattheus 12:26.
Conversbroeders - Lekebroeders.

206

Excommunicatie - Grote ban. Banvloek,
waarin àlle gemeenschap met de Kerk
ontzegd is.

209

Penitentie geven - Straf of boete opleggen
na absolutie.

211

Christologie - Leer omtrent Christus.
Nadir - Laagste punt.

212

Grote Heer - Sultan van Turkije.
Basilieken - Oud-Christelijke kerken.
Iconen - Grieks-Katholieke
heiligenbeelden, veelal in mozaïek.

213

Hiëratisch - Priesterlijk.
Hesychiasten - Kluizenaars, asceten.

215

Propaganda fide - Geloofspropaganda.
Hymenaios - God van het huwelijk.

217

Prelaten der Romeinse kerk Hoogwaardigheidsbekleders, volgend op
de kardinalen.
Prebenden - Jaarlijks inkomen van een
kerk of klooster.
Fabel van Christus - Uitspraak, aan Paus
Leo X toegeschreven.

Simon Vestdijk, Het vijfde zegel

Poenitentiaria Apostolica - Een van de
Pauselijke instellingen van
Gunstverlening. Behandelt aanvragen om
absolutie, ontbinding, dispensatie, etc.
220

Territio - Angst aanjagen door middel
van een vertoon van folterwerktuigen om
een bekentenis af te dwingen.
In conspectu tormentorum - Van
aangezicht tot aangezicht met de
folterwerktuigen.

221

Alcaide - Cipier.
Drie maal de tijd van een Miserere - Aan
het opzeggen van de psalm Miserere werd
de duur van de marteling afgemeten.
Garrucha - Touwen, lopend over
katrollen, waaraan de gemartelde
opgehangen werd aan de achter de rug
vastgebonden handen. Soms werden aan
de voeten gewichten opgehangen, die
men geleidelijk aan verzwaarde. De
garrucha was mèt de watertortuur (het
langzaam ingieten van water) en het
afsnoeren van armen en benen de enige
marteling die in de zestiende eeuw door
de Inquisitie werd toegepast. Ook in meer
opzichten was de Spaanse Inquisitie
humaner dan andere rechtsinstellingen,
b.v. bij de heksenvervolgingen in
Duitsland.

222

Perinde ac cadaver - Als een lijk (spreuk,
gebruikt met betrekking tot de discipline
der Jezuïeten); ‘Kadavergehorsam’.

223

Approbatur - Formule voor de kerkelijke
goedkeuring van boeken.
Marginalia - Kanttekeningen.

225

Genadetermijn - Termijn, waarin o.a.
gelegenheid gegeven werd ketters aan te
klagen.

231

Ora et labora - Bid en werk.

232

Octaaf - De acht dagen na een kerkelijke
feestdag, soms ook officieel met die
feestdag verbonden.

234

Claustro - Kruisgang rondom de
binnenplaats van een klooster.

Simon Vestdijk, Het vijfde zegel

235

Delphinum ... etc. - Hij schildert een
dolfijn in het woud, een wild zwijn in de
golven.

Simon Vestdijk, Het vijfde zegel

340

Canem ... etc. - Wie een hond wil slaan
vindt gemakkelijk een stok.
236

Locus est ... etc. - Er kunnen nog een paar
ongenode gasten bijkomen, maar de
zweetluchtjes zijn een plaag, als ze te
nauw zitten.
Kruistuin - Vierhoekig tuintje op de
binnenplaats, met een kruis.

241

Generale biecht - Biecht van alle zonden
en overtredingen.

242

Examen rigorosum - Marteling.
Garrotes - Koorden.
Non jurare ... etc. - Niet bij de woorden
des meesters zweren.

244

Nil novi sub sole - Niets nieuws onder de
zon.

251

El Santo Officio - Het Heilig Officium,
de Inquisitie.
Virgen de la Misericordia - Maagd van
de Barmhartigheid.

253

Cárceles secretas - Geheime
gevangenissen.

254

Notarios del secreto - Secretarissen van
de geheime afdeling.
Fiscaal - Officier van justitie bij de
Inquisitie.
Provinciaal - Hoge ordegeestelijke,
staande onder de generaal.

255

Syllogisme - Logische bewijsvoering of
conclusie.
Semper distinguere - Altijd
onderscheiden.
Biechtpuntje - Iedere bijzondere op te
biechten zonde.

256

Criado - Knecht.

257

Anti-trinitarisme - Leer, die de
Drieëenheid verwierp. Kenmerkend voor
de Socinianen, oorspronkelijk een secte
in Italië.

Simon Vestdijk, Het vijfde zegel

261

Montanisme - Opvatting bij
vroeg-Christelijke schrijvers (o.a.
Tertullianus), die de vrije profetengeest
stelden boven de kerkelijke traditie.
Spoedig als ketters verworpen.

262

Fides implicita - Bereidheid te geloven.

265

Fides justificans - Rechtvaardigmakend
geloof.
Preponderantie - Overwicht.

266

Gehenna - Hel.

268

Fiat - Bekrachtigingsformule.

270

Maestra de Espíritu - Geestelijke
meesteres.

272

Advent - De vier weken voor Kerstmis.

273

Cristiano viejo - Oude Christen, Christen
van ouder op ouder.

274

Est mea culpa - Het ìs mijn schuld.

286

Qui nescit ... etc. - Wie niet veinzen kan,
kan niet heersen.

287

Ubi meum ... etc. - Ik neem het mijne
waar ik het vind.

288

Sperat infestis ... etc. - Een geest, door
ware wijsheid opgevoed, ducht in
voorspoed en hoopt in tegenspoed
verandering van lot.

299

La cruz ... etc. - Het kruis op de borst en
de duivel in de daden.
Estilo - Stijl. Gebruik.

303

Entrada - Intocht (van de koning).
Endemoniada - Bezeten, krankzinnig.

305

Jesús Redemptor - Jezus de Verlosser.

317

Saetas - Lofliederen.

318

Superplu - Kleed van geestelijken
beneden de rang van priester.
Koorkap - Tijdens processies gedragen
in plaats van de kazuifel.

319

Paso - Wagen met heiligenbeelden of
allegorische voorstellingen tijdens
processies.

321

Cofradías - Broederschappen.

Simon Vestdijk, Het vijfde zegel

322

Caballerixo mayor - Opperstalmeester.

323

Toca - Linnen strook, in de keel gestoken
bij de watertortuur.

325

De lagere wijdingen - Wijdingen onder
het subdiaconaat; verenigbaar met de
lekenstand.

Simon Vestdijk, Het vijfde zegel

